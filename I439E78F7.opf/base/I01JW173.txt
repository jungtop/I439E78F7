༄༅། །ལེགས་པར་གསུངས་པའི་དམ་པའི་ཆོས་འདུལ་བ་མཐའ་དག་
གི་སྙིང་པོའི་དོན་ལེགས་པར་བཤད་པ་རིན་
པོ་ཆེའི་འཕྲེང་བ་ཞེས་བྱ་བ་
བཞུགས་སོ། །
༼སྟོད་ཆ༽
མཛད་པ་པོ། ༧རྒྱལ་དབང་དགེ་འདུན་གྲུབ་པ་དཔལ་བཟང་པོ།
འབྲས་སྤུངས་བཀྲ་ཤིས་སྒོ་མང་དཔེ་མཛོད་དེབ་ཕྲེང་།
56

དཀར་ཆག།
༡༽ སྔོན་གླེང་།……………………（༡）
༢༽མཛད་རྣམ།…………………… (༤)
༣༽ མཆོད་བརྗོད་དང་འགྱུར་ཕྱག།………...    ༡
༤༽ དགོས་སོགས་ཆོས་བཞི།…………….    ༣
༥༽ སྔོན་ཆོག།……………………   ༡༣ 
༦༽ ད་ཆོག།……………………………….  ༡༩
༧༽ མཁན་སློབ་བླ་མའི་རྣམ་བཞག།………………….  ༣༢
༨༽ བསྙེན་རྫོགས་ཀྱི་ཆོ་གའི་སྦྱོར་དངོས་མཇུག་གསུམ།……….   ༣༩
༩༽ལྔ་ཕྲུག་ཉེར་གཅིག།…………………………   ༥༡
༡༠༽ འགལ་རྐྱེན་བར་ཆད་སོགས།……………………  ༧༠
༡༡༽ལྷུང་བཟེད་ཀྱི་སྐོར།…………………………  ༩༨
༡༢༽གནས་དང་གནས་པའི་ཚུལ་ཁྲིམས་སོགས།…………….  ༡༠༧
༡༣༽ དགེ་སློང་གི་ལྟུང་བ་སྡེ་ལྔའི་སྤྱིའི་དོན།………………  ༡༤༠
༡༤༽ ལྟུང་བ་ཕམ་པའི་སྡེ།……………………….  ༡༦༦
༡༥༽ལྟུང་བ་ལྷག་མའི་སྡེ།……………………….   ༢༢༧
༡༦༽སྤང་ལྟུང་ཐུན་མོང་བའི་སྡེ།……………………   ༢༧༦ 
༡༧༽སྤང་ལྟུང་སུམ་ཅུའི་སྐོར།……………………..   ༢༩༠
༡༧༽ལྟུང་བྱེད་འབའ་ཞིག་པའི་སྡེ།…………………..   ༣༩༩
༡༨༽སོར་བཤགས་ཀྱི་སྡེ།……………………….   ༥༡༡
༡༩༽ཉེས་བྱས་ཀྱི་སྡེ།……………………………   ༥༡༧ 
༢༠༽པར་བྱང་སྨོན་ཚིག།……………………………  ༥༢༢

སྔོན་གླེང་། །
༈ མི་བརྗེད་ཞིང་གི་མགོན་པོ་རྣམ་འདྲེན་ཟས་གཙང་སྲས་པོའི་མདོ་སྔགས་ཀྱི་ཆོས་
ཚུལ་མཐའ་དག་འཕགས་མཆོག་ཕྱག་ན་པདྨོའི་འདུལ་ཞིང་མཁའ་འགྲོའི་བརྡ་སྐད་པུར་རྒྱལ་
ཞེས་པ་ཁྱད་ཆོས་དུ་མ་དང་ལྡན་པའི་བསིལ་ལྡན་སཱ་ལའི་སྨན་ལྗོངས་སུ་ཆོས་ཀྱི་སྤྱན་ལྡན་རྒྱལ་
བློན་ལོ་པཎ་མཁས་གྲུབ་ཟམ་མ་ཆད་པར་བྱོན་པ་རྣམས་ཀྱིས་དཀའ་བ་བརྒྱ་ཕྲག་གི་རིམ་པས་
བསྟན་པའི་དབུ་རྙེད་སྲོལ་གཏོད་དར་ཞིང་རྒྱས་པར་མཛད་དེ་རྣམ་པར་གྲོལ་བའི་ཁང་བཟང་
དམ་པ་དོག་པོར་མཛད་ནས་གངས་ལྗོངས་སྐྱེ་འགྲོ་རྣམས་ཆོས་སྲིད་དགའ་སྐྱིད་ཀྱི་འཚོ་བར་
ལོངས་སྤྱོད་བཞིན་པའི་མུར། བོད་འབངས་སྤྱི་མཐུན་བསོད་མིན་གྱི་ལས་དང་། ཀླ་ཀློའི་ཚུལ་
མིན་བསམ་སྦྱོར་ངན་པའི་རྟེན་འབྲེལ་ལས་ཆོས་སྲིད་ཀྱི་དགའ་སྟོན་མི་མངོན་དབྱིངས་སུ་ཐིམ་
པར་ཉེ་བའི་བྱ་ངན་གྱི་གནས་ཚུལ་འབྱུང་ཉེར་མཚམས་སུ། རང་ཅག་ཁ་བ་རི་པ་རྣམས་ཀྱི་
མེ་ཏོག་གང་ལ་ཕོག་པའི་ལྷ་སྐལ་འཕགས་མཆོག་ཐུགས་རྗེའི་གཏེར་ཆེན་སྡོམ་བརྩོན་ངུར་སྨྲིག་
གར་གྱི་རྣམ་རོལ་འཛམ་གླིང་ཞི་བདེའི་དེད་དཔོན་ཆེན་པོ་བོད་ལྗོངས་ཆོས་སྲིད་ཡོངས་ཀྱི་མངའ་
བདག་སྤྱི་ནོར་༧གོང་ས༧སྐྱབས་མགོན་༧རྒྱལ་དབང་སྐུ་ཕྲེང་བཅུ་བཞི་པ་ཆེན་པོ་མཆོག་བསྟན་
འགྲོའི་བདེ་ཐབས་འབའ་ཞིག་ལ་དགོངས་པའི་ཐུགས་རྗེའི་ཐབས་བརྒྱའི་མཛད་འཕྲུལ་ལ་བརྟེན་
ནས། ཕྱི་ལོ་༡༩༥༩ ལོར་དཀའ་བ་བརྒྱ་ཕྲག་ལྷུར་བཞེད་ཀྱིས་འཕགས་པའི་ཡུལ་འདིར་བྱོན་
ནས། མདོ་སྡེ་པདྨ་དཀར་པོ་སོགས་ལས་བྱུང་བ་ལྟར་སྔོན་གྱི་རླབས་ཆེན་ཐུགས་ཀྱི་མཛད་བཟང་
རྒྱ་མཚོའི་རླབས་དང་ཆུ་བོའི་རྒྱུན་བཞིན་དུ་འཕེལ་བའི་རྟེན་འབྲེལ་ལས་འཕགས་ཡུལ་འདིའི་
མཚོན་འཛམ་གླིང་ཤར་ནུབ་ཡུལ་གྲུ་ཀུན་ཏུ་མཛའ་བརྩེའི་འབྲས་བཟང་ནང་སེམས་ཀྱི་བདེ་སྐྱིད་
ཀྱི་འཚོ་བའི་ངང་ཞི་བདེར་གནས་ཐུབ་པ་དང་། ལྷག་པར་གདན་ས་ཆེན་པོའི་མཚོན་པའི་རིས་
མེད་ཆོས་རྒྱུད་སོ་སོའི་དགོན་སྡེ་ཁག་དང་། ཆོས་ཚོགས་ཆེ་ཕྲ་རྣམས་སུ་༧རྒྱལ་བའི་བསྟན་

པ་རིན་པོ་ཆེ་བཤད་སྒྲུབ་ཟུང་འབྲེལ་གྱི་སྒོ་ནས་དར་ཞིང་འཕེལ་བའི་སྐབས་བོད་གཞུང་ཤེས་
རིག་གིས་གཙོས་པའི་སྤྱི་སྒེར་ཡོངས་ནས་ཐུན་མོང་མ་ཡིན་པའི་རིག་གཞུང་ཉམས་པ་སླར་གསོ་
དང་མི་ཉམས་རྒྱུན་གནས་ཆེད་རང་རང་གིས་ནུས་ཚོད་ལྟར་༧རྒྱལ་བའི་བཀའ་དང་དེའི་དགོངས་
འགྲེལ་པཎ་གྲུབ་བཅུ་བདུན་སོགས་དང་། རྗེ་ཡབ་སྲས་ཀྱིས་མཚོན་པའི་རིས་མེད་བསྟན་འཛིན་
གྱི་སྐྱེས་ཆེན་དམ་པ་རྣམས་ཀྱིས་ཕྱག་རྗེས་བཞག་པའི་གསུང་རབ་ཁག་དཔར་བསྐྲུན་ཞུས་དང་
ཞུ་མུས་ལྟར། ད་ལམ་འདི་ལས་ནས་ཀྱང་མཚུངས་མེད་མཁན་རིན་པོ་ཆེ་མཆོག་གི་དགོངས་
བཞེད་བཞིན་དོན་གཉེར་ཅན་ལ་ཉེར་མཁོའི་འདུལ་བ་མདོ་རྩ་དང་། དེའི་རྒྱ་ཆེར་འགྲེལ་ལྟ་
བུའི་མདོ་ཊིཀ་རིན་ཆེན་ཕྲེང་བ་སྟོད་སྨད་གཉིས་ལ་གྲངས་༡,༥༠༠ ཐམ་པ་རེ་རྒྱལ་ས་ལྡི་ལིར་
དཔར་བསྐྲུན་ཞུས་པའི་དགེ་རྩ་ལ་བརྟེན་ནས། རང་ཅག་རྣམས་ཀྱི་མགོན་སྐྱབས་གཅིག་པུ་
༧གོང་ས་༧སྐྱབས་མགོན་༧རྒྱལ་བའི་དབང་པོ་མཆོག་གི་ཚུལ་བསྟན་སྐུ་གེགས་མཚན་མ་ཅི་
མཆིས་ཞི་ནས་༧ཞབས་པད་བསྐལ་བརྒྱར་བརྟན་ཅིང་རླབས་ཆེན་ཐུགས་ཀྱི་བཞེད་དགོངས་
མཐའ་དག་ལྷུན་གྱིས་འགྲུབ་པ་དང་། ལྷག་པར་རྒྱ་བོད་གཉིས་ཕན་གྱི་དབུ་མའི་ཐབས་ལམ་
ལ་བརྟེན་ནས་བོད་ཀྱི་བདེན་མཐའ་མྱུར་དུ་གསལ་ཏེ་གཞིས་བྱེས་ངོ་འཛོམས་ཐོག་མགོན་པོ་
གང་ཉིད་གྲུ་འཛིན་གཉིས་པའི་ཕོ་བྲང་པོ་ཏ་ལར་ཞབས་སོར་འཁོད་དེ་བོད་འབངས་རྣམས་རང་
དབང་རྫོགས་ལྡན་གསར་པའི་དཔལ་ལ་ཅི་དགར་ལོངས་སྤྱོད་ཆོག་པ་བཅས་བསྟན་འགྲོའི་བདེ་
ཐབས་ཁོ་ནའི་རྒྱུར་གྱུར་ཅིག།
ཅེས་འབྲས་སྤུངས་སྒོ་མང་ནང་པའི་རིག་གཞུང་ཚོགས་པའི་རྒྱུན་ལས་ཁང་ནས། བོད་
རྒྱལ་ལོ་༢༡༣༣ ཕྱི་ལོ་༢༠༠༥ ཕྱི་ཟླ་༡༡ ཚེས་བཟང་པོ་ལ།

༄༅། །རྗེ་ཐམས་ཅད་མཁྱེན་པ་དགེ་འདུན་གྲུབ་པ་དཔལ་བཟང་པོའི་
རྣམ་ཐར་ངོ་མཚར་རྨད་བྱུང་ནོར་བུའི་འཕྲེང་བ་
ཞེས་བྱ་བ་བཞུགས་སོ།།
༄༅། །ན་མོ་ལོ་ཀེ་ཤཱ་རཱ་ཡ། རྒྱལ་བ་ཐམས་ཅད་ཀྱི་མཁྱེན་བརྩེ་གཅིག་ཏུ་བསྡུས་པའི་ངོ་བོ་རྗེ་
བཙུན་ཆོས་ཀྱི་རྗེ་ཐམས་ཅད་མཁྱེན་པ་དགེ་འདུན་གྲུབ་པ་དཔལ་བཟང་པོའི་རྣམ་པར་ཐར་པ་ངོ་མཚར་
རྨད་བྱུང་ནོར་བུའི་ཕྲེང་བ་ཞེས་བྱ་བ། རྗེ་བཙུན་བླ་མ་དམིགས་པ་མེད་པའི་ཐུགས་རྗེ་ཆེན་པོ་དང་
ལྡན་པ་དེའི་ཞབས་ལ་དུས་ཐམས་ཅད་དུ་ཕྱག་འཚལ་ཞིང་སྐྱབས་སུ་མཆིའོ། །སྐྱེ་བ་ཐམས་ཅད་དུ་
རྗེས་སུ་གཟུང་དུ་གསོལ། ཚོགས་གཉིས་སྤྲིན་དཀར་འཛུམ་པ་ལས་འོངས་ཤེས་བྱའི་མཁའ་ལ་ཐོགས་
མེད་རྒྱུ། །མཁྱེན་པའི་དཀྱིལ་འཁོར་ཆ་ཤས་ཡོངས་རྫོགས་མཚན་དཔེའི་རི་དྭགས་གཟུགས་ཀྱིས་
བཀྲ། །ཕྲིན་ལས་འོད་དཀར་ཕྱོགས་བཅུར་འཕྲོ་བས་གདུལ་བྱའི་སྙིང་གི་མུན་པ་སེལ། །སྨྲ་བའི་
ཟླ་བ་དགེ་འདུན་གྲུབ་ལ་རྣམ་པ་ཀུན་ཏུ་ཕྱག་བགྱི་འོ། །ཐབས་ལ་མཁས་པའི་ཚད་མེད་ཐུགས་རྗེ་ཅན།།
གཅིག་ཏུ་བསྡུས་པ་འཕགས་མཆོག་ཐུགས་རྗེའི་ལྷ། །སྙིགས་དུས་བསྟན་པའི་གསལ་བྱེད་དགེ་འདུན་
གྲུབ། །ཁྱོད་ནི་བདག་སོགས་མགོན་མེད་རྣམས་ཀྱི་མགོན། །བཀའ་གདམས་བསྟན་པའི་གངས་
རི་ལ་གནས་ཤིང་། །གཞུང་ལུགས་མན་ངག་རལ་པའི་ཁུར་གྱིས་བརྗིད། །ཆོས་བརྒྱད་རྒོལ་ངན་
ཝ་ཚོགས་སྐྲག་མཛད་པའི། །སྨྲ་བའི་སེང་གེ་དགེ་འདུན་གྲུབ་ལ་འདུད། །གང་སྐུ་མཚན་དཔེ་བཟང་
པོས་བརྒྱན་ཀྱང་རྒྱན་གྱི་དྲེགས་པ་ཅུང་ཟད་མེད། །ཁྱེད་གསུང་ཞི་བའི་ལམ་ནས་འདྲེན་ཀྱང་ལམ་
མིན་སྟོན་རྣམས་ཚར་གཅོད་ཅིང་། །ཐུགས་ནི་འགྲོ་ལ་བྱམས་ཤིང་བརྟན་ཀྱང་འགྲོ་ཀུན་རྒྱུད་ལ་རབ་
ཏུ་གཡོ། །སྐྱེས་མཆོག་ཁྱོད་ཞབས་རིང་ན་གནས་ཀྱང་ཁྱོད་ཞབས་བདག་གི་སྤྱི་བོར་ལེན། །མ་ལུས་
འགྲོ་བའི་ལག་པད་སྤྱི་བོར་ཟུམ་པ་ཡིས། །ཅོད་པན་བྱས་པའི་གཙུག་ཕུད་གཙང་མས་མགོན་ཁྱོད་
ཀྱི༑ ༑ཞབས་འོག་ས་རྡུལ་དག་ཀྱང་གུས་པས་བསྟེན་བགྱི་ན། །བསྟན་པ་རིན་ཆེན་མཆོག་དེ་གཅེས་
སྤུས་ཅིས་མི་གཟུང་། །གྲངས་མེད་རྒྱལ་བས་དཔག་མེད་བསྐལ་པ་རུ། །བརྗོད་ཀྱང་ཕ་མཐའ་རྙེད་
པར་མི་སླ་བའི། །ཁྱོད་ཀྱི་ཡོན་ཏན་ཕུང་པོ་ཅི་འདྲ་བ། །དེ་འདྲ་བདག་གིས་བརྗོད་པའི་ཡུལ་ལས་
འདས། །འོན་ཀྱང་དམ་པའི་བཀའ་དང་དད་ལྡན་གྱི། །བུ་སློབ་མང་པོས་རིང་ནས་བསྐུལ་བ་དང་།།

བདག་ཀྱང་མཆོག་ཏུ་དད་ཅིང་གུས་པ་ཡིས། །བླ་མའི་ཡོན་ཏན་བརྗོད་ལ་ངལ་མ་གྱུར། །གང་གི་
ཐུགས་རྗེའི་རྒྱ་མཚོ་ལས་འོངས་པའི། །བྱིན་རླབས་ཆུ་རྒྱུན་བདག་བློའི་ཚལ་དུ་བབས། །དེ་ཡི་ངང་
ལ་བདག་བློ་དད་པ་ཡི། །ཡིད་འོང་མེ་ཏོག་ཀུན་ནས་རྒྱས་པར་གྱུར། །དགེ་འདུན་གྲུབ་ཅེས་ས་
སྟེང་མཛེས་པའི་དཔལ། །བཟང་པོའི་མཚན་ཅན་བླ་མའི་ཡོན་ཏན་མཚོ། །བསྲུབས་ལས་བྱུང་བའི་
ནོར་བུའི་ཕྲེང་བ་འདི། །སྐལ་བཟང་རྣ་བའི་རྒྱན་དུ་བདག་གིས་བྱ། །གཞོན་ནུ་ཉིད་དང་ངེས་པར་
འབྱུང་བའི་ཚུལ། །བསྟན་པའི་བྱ་བས་ཉིན་མཚན་འདའ་བ་དང་། །སླར་ཡང་བསྟན་པ་འབའ་ཞིག་
གཅེས་པར་དགོངས། །འདི་དག་ཕུན་ཚོགས་གཏམ་གྱི་གླེང་གཞི་ཡིན། །དེ་ཡང་། བདག་ཅག་
རྣམས་ཀྱི་བླ་མ། སངས་རྒྱས་བཅོམ་ལྡན་འདས་ཀྱི་རིང་ལུགས་པ་ཆེན་པོ། འཇིག་རྟེན་ཐམས་ཅད་
ལ་རྒྱུ་མེད་པར་ཡང་གཅིག་ཏུ་མཉེས་གཤིན་པའི་ངང་ཚུལ་ཅན། རིང་མོ་ཞིག་ནས་བྱང་ཆུབ་སེམས་
དཔའི་སྤྱོད་པ་རླབས་པོ་ཆེ་དག་གི་ཕ་རོལ་ཏུ་བྱོན་པ། ཐུན་མོང་དང་ཐུན་མོང་མ་ཡིན་པའི་མངོན་
པར་རྟོགས་པའི་ཡོན་ཏན་རིན་པོ་ཆེའི་ཚོགས་ཀྱིས་ཐུགས་ཀྱི་བང་མཛོད་ཡོངས་སུ་གཏམས་པའི་བདག་
ཉིད་ཆེན་པོ་མཚན་བརྗོད་པར་དཀའ་བ་འདི་ནི། བསྐལ་པ་དཔག་ཏུ་མེད་པའི་སྔ་རོལ་ནས་ས་བཅུ་
ཡོངས་སུ་རྫོགས་པར་མཛད་དེ། འཕགས་པ་སྤྱན་རས་གཟིགས་དབང་ཕྱུག་དེ་ཉིད་རང་ཅག་རྣམས་
དང་འགྲོ་བ་རིས་མཐུན་པར་སྐྱེ་བ་བཞེས་པའི་དགེ་བའི་བཤེས་གཉེན་གྱི་རྣམ་པར་བསྟན་པས་དོན་
མཛད་དོ་ཞེས་བྱ་བར་ཁོང་དུ་ཆུད་པར་བྱ་བ་ཡིན་པ་གོར་མ་ཆག་སྟེ། དེ་ཡང་ནུབ་བདེ་བ་ཅན་གྱི་
ཞིང་ཁམས་སུ་ཡང་དག་པར་རྫོགས་པའི་སངས་རྒྱས་སྣང་བ་མཐའ་ཡས་འོད་དཔག་ཏུ་མེད་པ་དེས་
སྙིང་རྗེ་ཆེན་པོས་འགྲོ་དོན་བྱེད་པ་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་ཏེ་སྤྱན་གཡས་
པ་ལས་འཕགས་པ་སྤྱན་རས་གཟིགས་དང་སྤྱན་གཡོན་པ་ལས་ལྷ་མོ་སྒྲོལ་མ་སྤྲུལ། ཡང་རྗེ་བཙུན་
སྤྱན་རས་གཟིགས་ཀྱིས་སེམས་ཅན་གྱི་དོན་བྱ་བར་དགོངས་ཏེ་ཐུགས་རྗེའི་སྤྱན་གྱིས་ཁམས་གསུམ་
གྱི་སེམས་ཅན་ལ་གཟིགས་པས་འཁོར་བའི་སྡུག་བསྔལ་མེ་འོབས་དང་འདྲ་བ་ན་སྙིང་རྗེ་བར་གཟིགས་
ནས་སྤྱན་ཆབ་ཤོར། དེ་ལ་སྤྱན་ཆབ་གཡས་པ་ལས་ལྷ་མོ་སྒྲོལ་མ། གཡོན་པ་ལས་ལྷ་མོ་ཁྲོ་གཉེར་
མ་བྱོན་ནས། རིགས་ཀྱི་བུ་ཁོ་མོ་ཅག་གཉིས་ཀྱིས་ཀྱང་ཁྱོད་ཀྱིས་སེམས་ཅན་གྱི་དོན་བྱེད་པའི་གྲོགས་
བྱའོ་གསུངས་ནས་སླར་སྤྱན་གཡས་གཡོན་གཉིས་ལ་ཐིམ་པར་གྱུར་ཏོ། །ཡང་སྐད་ཅིག་དེ་ཉིད་ལ་
རིགས་ཀྱི་བདག་པོ་སངས་རྒྱས་སྣང་བ་མཐའ་ཡས་སྤྱན་རས་གཟིགས་ཀྱི་དབུ་ཐོག་ཏུ་བྱོན་ནས་འོད་
ཟེར་རབ་ཏུ་འགྱེད་པ་ཞེས་བྱ་བའི་ཏིང་ངེ་འཛིན་ལ་མཉམ་པར་བཞག་ནས། འཕགས་པ་སྤྱན་རས་

གཟིགས་དབང་ཕྱུག་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་བྱེད་པར་དབང་
བསྐུར་ཏེ། སྐུ་ལས་འོད་ཟེར་དཔག་མེད་སྤྲོས། འོད་ཟེར་གྱི་སྣ་ལ་སྤྱན་རས་གཟིགས། ལྷ་མོ་ཞི་
ཁྲོ་གཉིས། ཡི་གེ་དྲུག་པ་རྣམས་སེམས་ཅན་གྱི་གྲངས་དང་མཉམ་པ་སྤྲུལ་ནས་འགྲོ་བའི་དོན་མཛད་
ཀྱང་སེམས་ཅན་གྱི་ཁམས་ལ་བྲི་གང་མེད་པར་གཟིགས་ནས། ད་ནི་བདག་གིས་སེམས་ཅན་གྱི་དོན་
འཁོར་བ་མ་སྟོངས་བར་དུ་བྱེད་ན། བདག་ལག་པ་སྟོང་མིག་སྟོང་དང་ལྡན་ཞིང་། ལག་པ་སྟོང་
འཁོར་ལོས་སྒྱུར་བའི་རྒྱལ་པོ་སྟོང་དང་། མིག་སྟོང་བསྐལ་པ་བཟང་པོའི་སངས་རྒྱས་སྟོང་དུ་གྱུར་
ནས་གང་ལ་གང་འདུལ་གྱིས་འགྲོ་བའི་དོན་བྱེད་པར་གྱུར་ཅིག་ཅེས་བརྗོད་པ་དང་། སྐད་ཅིག་དེ་
ཉིད་ལ་ཕྱག་སྟོང་གི་མཐིལ་ན་སྤྱན་སྟོང་ཡོད་པའི་ཞལ་བཅུ་གཅིག་པར་གྱུར་ཏོ། །དེ་ལྟར་ན་སངས་
རྒྱས་སྣང་བ་མཐའ་ཡས་ཡབ་སྲས་ལྷ་མོ་ཞི་ཁྲོ་གཉིས་རྣམས་ཀྱིས་མ་དག་པའི་འཇིག་རྟེན་གྱི་ཁམས་
རྣམས་སུ་ཡང་ལ་ལ་ལ་ནི་འཁོར་ལོས་སྒྱུར་བ་དང་། ལ་ལ་ལ་ནི་ཁམས་གྱི་རྒྱལ་པོ་དང་། འགའ་
ཞིག་ཏུ་ནི་བརྒྱ་བྱིན་དང་ཚངས་པའི་གཟུགས་དང་། དེ་བཞིན་དུ་བྱང་ཆུབ་སེམས་དཔའ་ཁྱིམ་པ་
དང་རབ་ཏུ་བྱུང་བའི་ཚུལ་ལ་སོགས་པ་གདུལ་བྱ་དང་འཚམ་པའི་སྐུའི་རྣམ་པར་འཕྲུལ་པ་དཔག་ཏུ་
མེད་པ་ཇི་ལྟར་ནམ་མཁའི་ལམ་ལས་ཟླ་བའི་དཀྱིལ་འཁོར་གཅིག་ཉིད་ཀྱིས་ས་སྟེང་གི་སྣོད་ཐ་དད་
པ་དག་གི་ནང་དུ་ཅིག་ཅར་ནང་གི་གཟུགས་བརྙན་སྟོན་པ་བཞིན་དུ་འབད་རྩོལ་མེད་པར་སྟོན་ཅིང་།
ཁྱད་པར་བོད་ཁམས་འདིར་ཡང་སྤྱན་རས་གཟུགས་ཀྱི་སྤྲུལ་པའི་རྒྱལ་པོ་སྲོང་བཙན་སོགས་རྒྱལ་བློན་
མང་པོ་དང་། རྒྱལ་བ་འོད་དཔག་མེད་ཀྱི་སྤྲུལ་པ་མཁན་སློབ་མང་པོ་བྱོན་ནས་ལྷ་ས་ལ་སོགས་པའི་
གཙུག་ལག་ཁང་མང་པོ་དང་དགེ་འདུན་གྱི་སྡེ་མང་པོ་བཙུགས་ཏེ་བསྟན་པའི་བྱ་བ་མཛད་ལ། དུས་
ཕྱིས་ཀྱང་རྒྱལ་བ་འོད་དཔག་མེད་དེ་ཉིད་ཆགས་མེད་བསོད་སྙོམས་པ་ཆེན་པོ་དང་། སྤྱན་རས་གཟིགས་
དེ་ཉིད་བདག་གི་བླ་མ་བཟང་པོའི་མཚན་ཅན་གྱི་བསྟན་འཛིན་ཆེན་པོར་གྱུར་ཏེ། ལྷ་ས་ལ་སོགས་
པའི་གཙུག་ལག་ཁང་མང་པོར་སྨོན་ལམ་ཆེན་མོར་མིང་བཏགས་པའི་རྒྱལ་བ་སྲས་བཅས་མཉེས་པར་
བྱེད་པའི་མཆོད་ཚོགས་དར་ཞིང་རྒྱས་པའི་ཕྲིན་ལས་མཛད་དེ། ལས་ཅན་གྱི་གདུལ་བྱ་མང་པོ་སྨིན་
གྲོལ་གྱི་ལམ་ལ་འགོད་པར་མཛད་དོ། །ལྷག་པར་བོད་དུ་བསྟན་པའི་འཕེལ་འགྲིབ་ཆེ་བར་བྱུང་བའི་
དུས་སུ་བདག་ཅག་རྣམས་ཀྱི་བླ་མ་རྗེ་བཙུན་སྤྱན་རས་གཟིགས་ཀྱི་རྣམ་འཕྲུལ་དེ་ཉིད་བོད་ཡུལ་བྱང་
ཕྱོགས་ན་འབྲོམ་ལ་མི་རིགས་བཞི་ཡོད་པའི་འབྲོམ་ངར་པའི་རིགས། འབྲོམ་སྟོན་པ་རྒྱལ་བའི་འབྱུང་
གནས་ཞེས་པར་སྐྱེ་བ་བཞེས་ཏེ། རྒྱལ་བ་འོད་དཔག་མེད་ཀྱི་རྣམ་འཕྲུལ་པཎྜི་ཏ་དཱི་པཾ་ཀ་ར་ཤྲཱི་ཛྙཱ་

ན་རྒྱ་གར་ནས་སྤྱན་དྲངས། ལྷ་མོ་དཀར་སྔོ་གཉིས་དང་བཅས་པས་བོད་དུ་སངས་རྒྱས་ཀྱི་བསྟན་
པ་ཆེས་ཆེར་གསལ་བར་མཛད་ཅིང་། སླར་ཡང་འབྲོམ་སྟོན་པ་རྒྱལ་བའི་འབྱུང་གནས་དེ་ཉིད་བོད་
ཡུལ་ལྷོ་ཕྱོགས་གུར་མ་ཞེས་པའི་རུ་ཁྲོད་དུ་བདག་ཅག་རྣམས་ཀྱི་བླ་མ་མཚན་བརྗོད་པར་དཀའ་བ་
འདི་ཉིད་དུ་སྐྱེ་བ་བཞེས་ཏེ་བསྟན་པ་གསལ་བར་མཛད་ཚུལ་འོག་ནས་འབྱུང་བ་ལྟར་ཡིན་པར་གདོན་
མི་ཟ་བ་ཡིན་ཏེ། འདི་ལ་བདག་ཉིད་ཡིད་ཆེས་པར་བྱེད་པའི་ལོ་རྒྱུས་ཀྱི་གཏན་ཚིགས་གཏམ་དུ་གླེང་
བ་མང་དུ་ཐོས་ཤིང་། ཁྱད་པར་རྗེ་རང་ཉིད་ཀྱི་གསུང་ནས། དང་པོ་ལ་སྟོད་ལ་ཆོས་བར་ལ་འགྲོ་
དུས་སྣར་ཐང་དུ་ནུབ་ཅིག་རྨི་ལམ་ན། ཁྱོད་རྒྱལ་བ་འོད་དཔག་མེད་དང་མཛད་པ་འཕྲིན་ལས་མཉམ་
པ་ཡིན་ནོ་ཞེས་པའི་ལུང་བསྟན་གཅིག་ཡོད་དེ། དེ་ལྟར་ན་ཁོང་ལ་ཕྲིན་ལས་དེ་ཙམ་ཞིག་མེད་པ་
འདྲ་གསུང་། ཡང་སྤྱན་རས་གཟིགས་ཀྱི་གོས་སྐུ་བཞེངས་དུས་བཀྲ་ཤིས་ལྷུན་པོའི་འདུ་ཁང་དུ་རྗེའི་
གསུང་ནས། ངེད་དེང་སང་བཟོ་བོ་རྣམས་ལ་རྒྱལ་པོ་བཀའ་ཆེམས་ཤིག་འཆད་ཀྱིན་ཡོད། ཚེ་འདིར་
གཞན་ལ་ལུང་ཞུ་མ་མྱོང་སྟེ་ཁྱོད་རང་ཡང་ཉོན་གསུང་། ཡང་། ངའི་རྗེས་འབྲང་རྣམས་སྒྲོལ་མས་
སྐྱོབ་པར་ཞལ་གྱིས་བཞེས་ཤིང་དམ་བཅས་པ་ཡིན་པས་ཁྱེད་རྣམས་ཀྱིས་རྗེ་བཙུན་མ་ལ་གསོལ་བ་
ཐོབ་ཅེས་ཡང་དང་ཡང་དུ་གསུང་ཞིང་། ཡང་། ལོ་ཆེན་ཐུགས་རྗེ་དཔལ་བ་ལ་གླེགས་བམ་རིན་
པོ་ཆེའི་ལུང་གསན་པའི་ཚེ། འདི་ནས་སུ་ལ་གསན་པ་ལགས་ཞུས་པས་ཁོང་གི་ཞལ་ནས། བདག་
གིས་ཆོས་འཁོར་སྒང་པ་ཆོས་རྗེ་སེང་གེ་རྒྱལ་མཚན་པ་ལ་ཞུས། ཁོང་འབྲོམ་གྱི་སྤྲུལ་པར་བྱེད་པར་
འདུག་གསུང་། འོ་ན་བདག་ལ་བརྒྱུད་ཐག་ཤིན་ཏུ་ཉེ་བར་བྱུང་ལགས་ཞུས་པས། དེ་བས་ཁོ་བོ་
བསོད་ནམས་བསགས། འབྲོམ་ལ་ཐོས་ནས་འབྲོམ་ལ་འཆད་པ་ཡིན་གསུང་། གཞན་ཡང་དེ་འདྲ་
བའི་གསུང་ཤིན་ཏུ་མང་ཞིང་། འོག་ནས་ཀྱང་ཟུར་གྱིས་མང་དུ་འབྱུང་བ་དང་། ཞིབ་ཏུ་ནི། གླེགས་
བམ་རིན་པོ་ཆེ་དང་རྒྱལ་པོ་དཀའ་ཆེམས་སོགས་ལས་ཤེས་པར་བྱ་དགོས་སོ། །དེ་ལྟ་མོད་ཀྱི་ཚུལ་
དེ་ནི། སྐྱེ་བོ་ཕལ་མོ་ཆེ་དག་གིས་བསམ་པར་བྱ་དཀའ་བའི་གནས་ཡིན་པའི་ཕྱིར་དང་། བདག་
ཅག་དད་པ་དང་བསམ་པའི་སྟོབས་དམན་པ་དག་གི་རང་བཞིན་དང་སྐལ་པ་ཇི་ལྟ་བུ་ཡིན་པ་ཉེ་བར་
གཟིགས་པའི་དབང་གིས་རྗེ་བླ་མ་རང་ཉིད་ཀྱང་དོན་འདི་དངོས་སུ་ཞལ་གྱིས་མཆིས་པར་མི་མཛད་
པའི་ཕྱིར་གནས་འདི་ནི། སྐབས་འདིར་ཞིབ་ཏུ་བསྙད་པར་བགྱི་བར་མི་ནུས་སོ། །དེ་ལྟ་ན་ཡང་
འདིར་ནི། རེ་ཞིག་དམན་པ་དག་ལ་ཡང་ཐུན་མོང་དུ་སྣང་བ་ཙམ་གྱི་མཛད་པ་ཉིད་ལ་ཉེ་བར་བརྟེན་
ནས་བདག་ཉིད་ཀྱི་ཁོང་དུ་ཆུད་པའི་རྣམ་པར་ཐར་པའི་ཆ་ཤས་འགའ་ཞིག་དད་པའི་སོར་མོ་ལན་ཅིག་

མ་ཡིན་པར་བསྐྱོད་པའི་འདུ་བྱེད་ཀྱིས་གཏམ་དུ་བྱ་བའི་མེ་ཏོག་གི་ཕྲེང་བར་བརྒྱུས་ཏེ། སྐལ་བཟང་
སྐྱེ་བོ་དག་གི་རྣ་བ་ལ་དགོད་པར་བྱའོ། །དེ་ཡང་འདི་སྐད་ཅེས་རྗེས་སུ་ཐོས་ཏེ། རྗེ་བཙུན་བླ་མ་
འདི་སྐུ་བལྟམས་པའི་མཛད་པ་བསྟན་པའི་ཡུལ་ནི། སྔ་མ་དག་ལ་གྲགས་པ་དང་པོ་ཁམས་ཀྱི་ཡུལ་
ནས་ཆད་པའི་འབྲོག་པ་ས་སྐྱ་བའི་གུར་མགོན་གྱི་དཀར་མེ་རུ་བ་ཡིན་པས་གུར་མ་བ་ཞེས་ཟེར། རྗེ་
ཉིད་ཀྱི་གསུང་ནས་གུང་རུ་རིན་སྤུངས་ཞེས་པའི་གྲྭ་པ་ཞིག་ཡོད་པ་ལ། ང་ཡང་ཁྱོད་ཀྱི་མི་ཚན་ཡིན།
གུར་མ་ཞེས་པ་བརྡ་འཕྱུགས་པ་ཡིན། དེ་ནས་གུང་རུ་རུ་བ་ཞེས་པ་ཡིན་གསུང་། དེ་ལྟ་བུའི་འབྲོག་
པའི་ས་ཆ། དཔལ་ལྡན་ས་སྐྱའི་བྱ་འདབས། ཆོས་དར་ཞིང་མཁས་གྲུབ་མང་པོ་བརྒྱུད་མར་བྱོན་
པའི་སྲིད་ཀྱི་ལུང་ལག །ཞག་དང་བན་སྙིང་གཉིས་ཀྱི་མཚམས་ཀྱི་ལྷ་ར་ཞིག་ཡིན་ལ། འདིའི་ཡབ་
ནི༑ དཔའ་ཞིང་སྒྲིན་ལ་དྲང་བ། འབྱོར་ཞིང་གཏོང་ཕོད་ཆེ་བ་སོགས། སྐྱེ་བོ་གཞན་གྱི་ཡིད་དུ་
འཐད་པའི་ཆོས་ཀྱིས་རྒྱུད་ཕྱུག་པ་མགོན་པོ་རྡོ་རྗེ་ཞེས་བྱ་བ་ཡིན་ལ། ཡུམ་ནི། གཡོ་སྒྱུ་ཆུང་ཞིང་
སེམས་ཀྱི་ངང་རྒྱུད་བཟང་བས་རང་བཞིན་གྱི་རྣལ་འབྱོར་མ་ཞིག་གོ་ཞེས་སྐྱེ་བོ་དག་མཐུན་པར་གླེང་
བ༑ ཇོ་མོ་ནམ་སྐྱིད་ཅེས་བྱ་བ་སྟེ། བླ་དྭགས་ལ་རྣལ་འབྱོར་མ་སུན་ཁྲེས་ཞེས་བྱ་བ་ཡིན་ལ། །ཡབ་
ཡུམ་དེ་གཉིས་ལ་སྲས་པོ་བཞི་དང་སྲས་མོ་གཅིག་སྟེ་ལྔ་ལས། རྗེ་བླ་མ་འདི་ནི། སྲས་པོ་གསུམ་
པ་ཡིན་ཞིང་། འདིའི་གཟུང་རུས་ནི། སྤྱིར་གུར་མ་རུ་བ་འདི་ལ་ངར་པའི་ཚོ། མི་སྤྲུག་པའི་ཚོ།
ཚོང་སྤྲུག་པའི་ཚོ། བསགས་ཚོ་དང་མི་རིགས་བཞི་ཡོད་པའི་ངར་ཚོ་ཡིན། གདུང་རུས་ངར་ཡིན་
པས་འབྲོམ་དང་གདུང་གཅིག་ཀྱང་ཡིན། བླ་མ་འདི་དང་གདུང་ཆོས་གཅིག་པར་གཏོགས་པ་ལ་མི་
སྟོང་ཕྲག་ལོངས་པ་ཡོད་ཅིང་། བདུན་རྒྱུད་མ་ཆད་པའི་གཉེན་དང་སྣག་གི་གཉེན་མཚམས་ཀྱང་
ཤིན་ཏུ་རྒྱས་པ་ཞིག་སྟེ། དེ་དག་ལས་སྔ་ཕྱིར་རབ་ཏུ་བྱུང་བ་བསྟན་པ་ལ་བྱ་བ་མཛད་པ་མང་པོ་བྱུང་
ངོ་ཞེས་གྲགས་ལ། དེས་ན་བླ་མ་འདི་ནི། དེ་ལྟ་བུའི་རིགས་དང་རུས་དང་ཆོ་འབྲང་ཕུན་སུམ་ཚོགས་
པ་དང་ལྡན་པར་སྔར་བཤད་པའི་ལྷ་ར་དེར་(རབ་བྱུང་བདུན་པ་) ལྕགས་མོ་ལུག་(ཕྱི་ལོ་༡༣༩༡) གི་
ལོ་ལ་ཡུམ་ལས་ཉེ་བར་བལྟམས་པ་དེའི་ཚེ་དབུ་གདུགས་ལྟ་བུ། དཔྲལ་བ་དབྱེས་ཆེ་ཞིང་ཤངས་ཀྱི་
གཟེངས་མཐོ་བ་དང་། སྙན་ཤལ་རིང་དུ་འཕྱང་ཞིང་སྐུ་ལུས་སྐབས་ཕྱེད་པ། དབང་པོ་གསལ་ཞིང་
པགས་པའི་མདོག་མེ་ཏོག་ཀུ་མུད་ལྟར་དཀར་བས་འཇིག་རྟེན་གྱི་སྐྱེ་བོ་གཞན་དང་མི་མཐུན་པའི་དཔལ་
གྱིས་མཛེས་པ། མིག་གི་བདུད་རྩི་ཞིག་བཙས་ལ། མཚན་ཡང་པདྨ་རྡོ་རྗེ་ཞེས་བཏགས་སོ། །འདིར་
རྗེ་བླ་མའི་གསུང་ནས། དང་པོ་ང་སྐྱེས་པའི་ནུབ་མོ་འབྲོག་པ་ལ་དགྲ་ཇག་བྱུང་སྟེ་མས་ང་རྡོའི་གསེབ་

ཏུ་སྦས་ཏེ་བྲོས། སང་ལྟར་འོངས་པས་བྱ་རོག་ཅིག་གིས་བྱ་རོག་གཞན་དང་གཅན་གཟན་སོགས་
ཀྱིས་གནོད་པ་བྱེད་པ་བསྲུངས་ཏེ་བུ་ཚ་མ་ཤི་བར་འདུག་པ་ལ། རྨོ་མོ་ཞིག་ཡོད་པ་ན་རེ། ཝཱ། སྐྱོབ་
པའི་སྲུང་མ་ཞིག་ཡིན་ན་ནི། རུ་བ་ཡང་མི་འཁྱེར་ཐང་། མ་ཡང་མི་འཁྲིད་ཐང་། གནོད་པའི་
འདྲེ་ཞིག་ཡིན་ན་ནི། བུ་ཆུང་ཡང་མི་སྲུང་ཐང་། ཟེར་ཏེ་བུ་ཆུང་ཁུར་ཏེ་བྲོས་ནས་ཕྱིན་ཟེར་ཅིང་།
ང་རང་གི་དྲན་ཡུལ་ནའང་དེ་འདྲ་ཞིག་འདུག །བྱ་རོག་དེ་དཔལ་མགོན་ཞལ་གྱི་རྣམ་འཕྲུལ་དུ་འདུག།
མགོན་པོ་འདིས་ཕྱིས་ཀྱང་དེ་དུས་ཀྱི་དྲིན་ངོ་དང་། ཁྱོད་ལྟ་བུའི་བསྟན་འཛིན་ལ་ང་ལྟ་བུའི་ཆོས་སྐྱོང་
བསྟེན་དགོས་པ་ཡིན་ནོ་ཞེས་ཡང་ཡང་གསུང་གིན་ཡོད་གསུང་སྟེ་བསམ་གྱིས་མི་ཁྱབ་པའི་རྣམ་ཐར་
རོ༑ ༑དེ་ལྟ་བུའི་གཞོན་ནུ་དེ་ཉིད་ནི། བྱིས་པའི་གནས་སྐབས་ཉིད་ནས་ཀྱང་བྱིས་པའི་རྒུད་པ་ཐམས་
ཅད་ལས་ཡང་དག་པར་འདས་ཤིང་། བག་མེད་པར་རྩེ་བ་མཐའ་དག་ལས་ངང་གིས་ལོག །ཉེས་
སྤྱོད་རྣམས་ནི། རང་བཞིན་གྱིས་བསྡམས། བློ་གྲོས་དཔག་པར་དཀའ་ཞིང་དམ་པའི་ཆོས་ཚོལ་བ་
ལ་ངང་གིས་ཞུགས་པ་སོགས་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་རྣམས་དང་། ཁྱད་པར་
རང་དང་མཉམ་པའི་བྱིས་པ་མང་པོ་བསགས་ནས་དེ་དག་ལ་རང་ཉིད་ཀྱིས་ཆོས་འཆད་པའི་རྣམ་པ་
མཛད་ཅིང་། གཞན་ཡང་རྟེན་བཞེངས་དང་། གཙུག་ལག་ཁང་དང་། ཆོས་ཁྲི་དང་། ཆོས་ར་
རྩིག་པ་ཡིན་གསུངས་ནས། ཉིན་མཚན་ཀུན་ཏུ་ཕྱག་དལ་བར་བཞུགས་པའི་སྐབས་མེད་པ་ལྟ་བུ་
ཞིག་ཡོད་པ་ནི། བྱིས་པ་གཞན་དག་སྐྱེས་ཙམ་ཉིད་ནས་ནུ་ཞོ་ལེན་པའི་ཀུན་སྤྱོད་དག་ཆེད་དུ་བསླབ་
པར་བྱ་མི་དགོས་པ་ཇི་ལྟ་བ་དེ་བཞིན་དུ་གྱུར་ཏོ། །དེ་ནས་རྗེ་བླ་མ་འདིའི་ཡབ་ཡུམ་རྣམས་ཀྱང་ནོར་
དགྲ་ལ་ཤོར་ཏེ་སྦྲ་མ་ཚུགས་པར་རེ་ཞིག་ལ་ཁ་སྟོད་ཀྱི་གྲོང་ཡུལ་རྣམས་སུ་བཞུགས་ཏེ། པཎྜི་ཏ་སྨྲྀ་
ཏི་བོད་དུ་བྱོན་པ་ལྟར་རྗེ་འདིས་ཀྱང་གྲོང་པ་དག་གི་རྫི་བོ་སོགས་མཛད་དེ་སེམས་ཅན་ལ་ཕན་པར་
མཛད། ཁྱད་པར་རྩེན་དཀར་བྱ་བའི་ཡུལ་དུ་བཞུགས། དགུང་ལོ་ལྔ་པའི་ཚེ་ཉིན་རེ་བཞིན་ཕྱོགས་
གཞན་ཞིག་ཏུ་འབྱོན་གྱིན་འདུག །ལྕམ་མོ་ཞིག་ཡོད་པ་དེས་ལྟར་ཕྱིན་པས་རྡོ་མང་པོ་ལ་མ་ཎི་ཕྱག་
བྲིས་མཛད་དེ་བརྐོ་ཡིན་འདུག །ཅི་མཛད་ཞུས་པས། འདི་ལ་ངའི་ཕ་མའི་སྒྲིབ་སྦྱོང་བྱེད་པ་ཡིན་
གསུང་། ཕ་མ་ད་ལྟ་མ་ཤི་ལགས་ཞུས་པས། ཕ་མ་ཤི་བ་དང་མ་ཤི་བ་མང་པོ་ཡོད་པས་དེ་ཐམས་
ཅད་ཀྱི་སྒྲིབ་སྦྱོང་ཡིན་གསུང་། དེ་འདྲའི་མ་ཎི་དེ་ཡུལ་དེ་ན་ད་ལྟ་ཡང་ཡོད་པར་གྲགས། དེ་ནས་
ཁ་སྟོད་མཐང་སྨོན་བྱ་བར་ཡུམ་སྲས་རྣམས་ཀྱིས་བྱོན། ཡུལ་དེའི་ཕྱུག་པོ་ཞིག་གི་ར་རྫི་མཛད་དེ་
རི་གདོང་ཞིག་གི་བྲག་ལྡེབས་ལ་འབྲུ་དྲུག་དང་། འབྲུ་གསུམ་དང་། ཧུཾ་དང་ཧིལ་སོགས་པའི་གསུང་

ཡིག་འབྲུ་མང་པོ་དང་། གདུགས་དང་། རྒྱལ་མཚན་དང་བ་དན་སོགས་མཆོད་པའི་ཡོ་བྱད་མང་
པོ་ཕྱག་བྲིས་སུ་བརྐོ་བ་མཛད་པ་ད་ལྟ་ཡང་ཡུལ་དེ་ན་བཞུགས། དེ་ནས་ཞུགས་རོང་བྱ་བར་ཕེབས་
ཏེ་འགྲོ་དོན་མཛད་པ་ཡིན་ཞེས་དུས་ཕྱིས་སློབ་དཔོན་བྱང་དཔལ་བ་ཞེས་པ་ལ་རྗེ་རང་ཉིད་ཀྱིས་གསུངས་
པར་གྲགས། དེ་ནས་སྣར་ཐང་གི་ཕུ་དགེ་སྟེང་བྱ་བར་བཞུགས། དགུང་ལོ་བདུན་པའི་ཚེ་ཡབ་དེ་
སྐུ་གཤེགས། དེའི་ཚེ་རྗེ་འདིས་སྟོན་པ་སྨན་པའི་རྒྱལ་པོའི་མདོ་ཞིག་ཕྱག་བྲིས་མཛད་དེ་བཞེངས།
འདི་ལ་བདག་གི་ཕའི་སྒྲིབ་སྦྱོང་བྱེད་པ་ཡིན་ནོ་གསུང་ཞིང་མདོ་དེ་ད་ལྟ་ཡང་ཕྱག་དཔེའི་ཁྲོད་ན་བཞུགས།
དེ་ནས་ཡབ་ཡུམ་དག་འབྱོར་པ་ཆུང་བས་སྣར་ཐང་དུ་དགེ་འདུན་གྱི་ཚོགས་ལ་བསྐུ་བ་ལ་བྱོན། དེ་
ལ་ཡང་ན་བཟའ་སེར་པོ་རེ་བཞེས། དབུ་སྐྲ་བྲེགས་ཏེ་བྱོན། དེ་ལ་མི་རྣམས་ཀྱིས་བཙུན་ཆུང་རག་
སྐྱོར་འབོད། རྗེ་ཉིད་ཀྱི་གསུང་ནས། ངས་ནི། ཚེ་འདི་ལ་ཁ་དོག་ནག་པོ་དང་ཁ་མ་བསྒྱུར་བའི་
གོས་གྱོན་མ་མྱོང་གསུང་། དེའི་ཚེ་སྣར་ཐང་ན་གདན་ས་བཅུ་བཞི་པ་སྟོན་པ་སྨན་པའི་རྒྱལ་པོའི་སྤྲུལ་
པ། གནས་ལྔ་རིག་པ་གྲུབ་པ་ཤེས་རབ་ཅེས་མཚན་ཡོངས་སུ་གྲགས་པ་དེ་བཞུགས་པས་དམ་པ་དེས་
རྗེ་བླ་མ་འདི་ཉིད་བསྟན་པ་འཛིན་པའི་སྐྱེས་ཆེན་ཁྱད་པར་ཅན་ཞིག་འོང་བར་དགོངས་ཏེ། སྣར་ཐང་
དུ་བྱོན་པ་ཞིག་ལ་དྲུང་དུ་བོས་ཏེ། ཁྱེད་དེ་བཞིན་མ་བྱེད། དགེ་འདུན་གྱི་དཀོར་འདི་སྐྱེ་བོ་ཁྱིམ་
པ་ལ་ཤིན་ཏུ་ལྕི་བས་ད་ནི་རཟ་བྱུང་གི་ཆས་རྣམས་མ་འབྱོར་གྱི་བར་དུ་དགེ་བསྙེན་ཙམ་ལ་གནས་ན་
ཁྱད་ཆེ་བས་གསུངས་ནས་དགེ་བསྙེན་དུ་རྫོགས་པར་བསྒྲུབས་ཏེ་མཚན་སྔར་གྱི་དེ་ཉིད་གནས་པ་ལ་
མི་རྣམས་ཀྱིས་བཙུན་ཆུང་པད་རྡོར་ཞེས་འབོད། ཕྱིས་རྗེ་འདི་ལ། སྐུ་སྐྱེ་སྔ་མར་བལ་པོར་པཎྜི་ཏ་
པདྨ་བཛྲ་ཞེས་པར་འཁྲུངས་ཞེས་པ་ཇི་ལྟར་ལགས་ཞུས་པས། བདག་གི་ཚེ་འདིའི་བྱིས་པའི་མིང་
ལའང་པདྨ་རྡོ་རྗེ་ཟེར། བཛྲ་ཞེས་པ་རྡོ་རྗེའི་སྐད་དོད་ཡིན་གསུང་། དེ་ནས་སྣར་ཐང་མཁན་པོའི་
གསུང་ནས། ད་རེ་ཞིག་ལ་ཡོན་ཏན་ཐམས་ཅད་ཀྱི་རྩ་བ་ཡིན་པས་ཀློག་ཡིག་ལ་སྦྱོངས་ཤིག་གསུངས་
ནས། དེ་དུས་ཀྱི་ཀློག་དཔོན་རྒྱ་སྟོན་ཙནྡྲ་པ་ཞེས་པ་སློབ་མ་བརྒྱ་ཕྲག་མང་པོ་བསྟེན་པ་ཞིག་ལ་གཏད་
དེ༑ སྦྱོང་བའི་ཚུལ་བསྟན་པ་ཙམ་གྱིས་ཐོགས་མེད་དུ་མཁྱེན་པ་བྱུང་། དེ་ནས་རྒྱ་སྟོན་པའི་གསུང་
གིས། ད་ནི། ང་བས་ཁྱོད་མཁས་པར་འདུག་པས་ངའི་སློབ་མ་རྣམས་ཁྱོད་ཀྱིས་སྐྱོངས་ཤིག་གསུངས་
ནས། དེ་དུས་ཀྱང་ཀློག་གིས་བུ་སློབ་སྐྱོང་བ་སོགས་མཛད། དེ་ནས་ཡང་། དེ་དུས་ཀྱི་ཡིག་དཔོན་
ཤཱཀྱ་དཔལ་ཞེས་པ་ལ་ཡི་གེ་སྦྱོང་བའི་ཚུལ་བསྟན། དེ་ཙམ་གྱིས་ཡི་གེའི་རིགས་རྒྱ་ཡིག། བོད་
ཡིག །ཧོར་གྱི་ཡི་གེ །རྒྱ་གར་གྱི་ཡི་གེ་ལའང་། ལཉྩ། བཝརྟུ། བོད་ཡིག་ལའང་། ཆེ་ཡིག།

ཆུང་ཡིག །དེ་ལའང་། འབྲུ་མ། ཚག་བྲིས། ཟླུམ་བྲིས་སོགས་ཐམས་ཅད་ཐོགས་པ་མེད་པར་
མཁྱེན་ཏེ། དེ་ལྟར་མཁྱེན་ཅིང་རབ་ཏུ་བྱུང་བའི་རྗེས་སུའང་སྣར་ཐང་དུ་ཀློག་ཡིག་གིས་བུ་སློབ་མང་
པོ་བསྐྱངས་པས་མི་རྣམས་ཀྱིས་དཔོན་ཡིག་དགེ་འདུན་གྲུབ་ཅེས་དེ་དུས་སུ་འབོད་པའང་བྱུང་ཞིང་།
དེ་ལྟར་ཡིག་རིགས་ཐམས་ཅད་མཁྱེན་པའི་ཕྱག་ཚད་ལ་རྗེ་བླ་མ་རང་ཉིད་གསན་སྦྱོང་མཛད་དུས་
ཀྱི་ཕྱག་དཔེ་ཕལ་ཆེ་བ་ཕྱག་བྲིས་མཛད་དེ་བཞེངས། ཆོས་བར་སོགས་ལ་བྱོན་དུས་གཙུག་ལག་ཁང་
གང་དུ་བྱོན་སར་འཕན་གདུགས་རྒྱལ་མཚན་སོགས་ཕུལ་བ་རྣམས་ལ་དཀར་ཆག་བྲིས་མ་རེ་མཛད།
ཕྱིས་བཀྲ་ཤིས་ལྷུན་པོའི་ཕྱི་ནང་ཀུན་ཏུ་བླ་མ་སངས་རྒྱས་བྱང་སེམས་གྱི་མཚན་དང་མ་ཎི་ཇི་སྙེད་ཡོད་
པ་ཕལ་ཆེ་བ་དང་། ཁྱད་པར་གཙུགས་ལག་ཁང་གི་ནང་ན་ཡོད་པའི་ལཉྫ་སོགས་ཡིག་རིགས་ཕལ་
ཆེ་བ་རྣམས་ཕྱག་བྲིས་ཡིན་ཞིང་། རྗེ་འདིས་མཛད་པའི་ཕྱག་བྲིས་ཆད་ལྷག་ནོར་གསུམ་གྱི་སྐྱོན་དང་
བྲལ་བར་རྗེ་རང་ཉིད་ཀྱང་ཞལ་གྱི་བཞེས་ཤིང་། དེ་ལྟར་ཡིན་པའང་གདོན་མི་ཟ་བ་ཡིན་ནོ། །རྗེ་
བཙུན་བླ་མ་ཐམས་ཅད་མཁྱེན་པ་དགེ་འདུན་གྲུབ་པ་དཔལ་བཟང་པོའི་རྣམ་ཐར་ངོ་མཚར་རྨད་བྱུང་
ནོར་བུའི་ཕྲེང་བ་ཞེས་བྱ་བ་ལས་གཞོན་ནུ་ཉིད་ཀྱི་གནས་སྐབས་ཡོངས་སུ་བརྗོད་པའི་རིམ་པར་ཕྱེ་
བ་སྟེ་དང་པོའོ།། །།
དེ་ལྟ་བུའི་གཞོན་ནུ་དེ་ཡང་སྔོན་ལན་གཅིག་མ་ཡིན་པར་གོམས་པར་བྱས་པའི་རིགས་ཀྱི་
ནུས་པ་ཡོངས་སུ་སད་པས་བྱིས་པའི་གནས་སྐབས་ཉིད་ན་ཡང་འདི་ལྟར་དགོངས་ཏེ། ཁྱིམ་པའི་
རྟེན་ལ་ཆོས་བྱེད་པ་ནི། ཁྱིམ་མེ་འབར་བའི་ནང་ན་གནས་པ་ལྟ་བུ་དང་། རབ་ཏུ་བྱུང་བའི་རྟེན་
ལ་ཆོས་བྱེད་པ་ནི། བསིལ་བའི་ཁང་པ་ན་གནས་པ་ལྟ་བུ་ལ་སོགས་པའི་ཁྱད་པར་མང་པོ་གསུངས་
ཤིང་། དུས་གསུམ་གྱི་སངས་རྒྱས་ཐམས་ཅད་ཀྱང་རབ་ཏུ་བྱུང་བའི་རྟེན་ལ་སངས་རྒྱས་པ་ཡིན་སྙམ་
དུ་དགོངས་ལ། དེ་ལ་ཡུམ་ན་རེ། སྤྱིར་དེ་ལྟར་ཡིན་ཀྱང་ད་ལྟ་རབ་བྱུང་མཛད་པ་ལ་ཆ་རྐྱེན་སྣམ་
བུ་སྲེ་བོ་ཡ་གཅིག་པུ་འདི་མ་གཏོགས་གང་ཡང་མེད། ཡབ་དེ་གཤེགས། ལྕམ་སྲིང་གཞན་རྣམས་
ཆུང་བྱས་པས། རེ་ཞིག་ཐེན་པ་དྲག་གསུངས། དེ་ལ་རྗེའི་གསུང་ནས། འོ་ན་ད་ལྟ་རབ་ཏུ་འབྱུང་
དུརུང་མི་རུང་བརྟག་པའི་ཕྱིར་རང་རེའི་སྣམ་བུ་དེ་ལ་ཚོས་ངུར་སྨྲིག་ཅིག་གྱིས་གསུང་། ཡུམ་གྱིས་
སྣམ་བུ་སྲེ་བོ་ལ་ཚོས་ངུར་སྨྲིག་འོང་དོན་མེད་དམ་གསུངས་ནས། ཚོས་བྱས་པས་ངུར་སྨིག་ཁ་དོག་
ཤིན་ཏུ་མཛེས་པར་བྱུང་། ཡུམ་ཐུགས་ཡིད་ཆེས་པར་བྱ་བའི་ཕྱིར་དུ་ཐབས་མཁས་དེ་ལྟར་མཛད་
དེ༈ དགུང་ལོ་བཅོ་ལྔ་པ་ཤིང་མོ་བྱའི་ལོ་ཟླ་བ་གསུམ་པའི་ཉེར་གཅིག་གི་ཉིན་དཔལ་ལྡན་སྣར་ཐང་

དུ་སྙིགས་དུས་ཀྱི་ཐུབ་པ་ཆེན་པོ་གྲུབ་པ་ཤེས་རབ་པས་མཁན་པོ་དང་། དེ་དུས་ཀྱི་བྱང་པའི་ཆེན་
པོ་བློ་ལྡན་པ་ཞེས་པས་སློབ་དཔོན་མཛད་དེ། རབ་ཏུ་བྱུང་ཞིང་ཚིགས་སྔ་མ་དགེ་ཚུལ་གྱི་སྡོམ་
པ་ཡང་དག་པར་མནོས་ཏེ། མཚན་ཡང་དགེ་འདུན་གྲུབ་པ་དཔལ་ཞེས་བྱ་བར་གསོལ། བཟང་
པོ་ཞེས་པ་རྗེ་རང་ཉིད་ཀྱིས་མཛད་པ་ཡིན་ཞེས་གསུང་ངོ༌། །དེ་ལྟར་རབ་ཏུ་བྱུང་ནས་འདི་སྙམ་དུ་
དགོངས་ཏེ། སངས་རྒྱས་བཅོམ་ལྡན་འདས་ཀྱི་རྗེས་སུ་རབ་ཏུ་བྱུང་བ་དག་གི་ལས་སུ་བྱ་བ་ནི། གཉིས་
ཏེ༑ འདི་ལྟར་ཀློག་པ་ཐོས་བསམ་དང་། སྒྲུབ་པ་བསམ་གཏན་གྱི་རིམ་པའོ། །དེ་བས་ན་བདག་
གིས་ཀྱང་དང་པོར་ཀློག་པ་ཐོས་བསམ་གྱི་སྒོ་ནས་རྒྱལ་བའི་གསུང་གི་རྒྱ་མཚོར་མཁས་པའི་དེད་དཔོན་
ལ་བརྟེན་ཏེ། བརྩོན་པའི་གྲུ་པོ་ཆེ་དུས་དང་མཐུན་པའི་རླུང་གིས་བསྐྱོད་ནས་རྣམ་པར་དཔྱོད་པའི་
སྐྱ་བ་འཛིན་པས་འཇུག་པར་བྱའོ། །དེ་ཡང་གངས་རིས་བསྐོར་བའི་ཁ་བ་ཅན་གྱི་ལྗོངས་འདིར་སྔོན་
གྱི་ཆོས་རྒྱལ་རྣམས་དང་། ལོ་པཎ་མཁས་གྲུབ་རིམ་པར་བྱོན་པ་རྣམས་ཀྱིས་བྱིན་གྱིས་བརླབས་ཤིང་
བསྟན་པ་རིན་པོ་ཆེ་ཡོངས་སུ་རྫོགས་པའི་སྒྲོན་མེ་ཆེས་ཆེར་དང་པོར་གསལ་བར་མཛད་པ་དང་། བར་
དུ་བཤེས་གཉེན་དམ་པ་དག་གིས་རྒྱས་པར་མཛད་ཅིང་། ད་ལྟའང་རྒྱུན་ཅུང་ཟད་གནས་པའི་ཡུལ་
གྱི་མཆོག་ཏུ་གྱུར་པ་ནི། དབུས་གཙང་གི་སའི་ཆ་འདི་ཉིད་ཡིན་ལ། ཁྱད་པར་རང་གི་གདུལ་བྱའང་
དབུ་རུ་ལྷོ་བྱང་གིས་ཐོག་དྲངས་དབུས་ཕྱོགས་ཀྱི་ཡུལ་ན་ཡོད་པ་ཤས་ཆེ་ཞིང་། ལྷག་པར་སྔོན་ནས་
སྨོན་ལམ་གྱིས་འབྲེལ་བའི་རྗེ་བཙུན་ཆོས་ཀྱི་རྒྱལ་པོ་ཙོང་ཁ་པ་ཆེན་པོ་དམ་པའི་ཆོས་འཛིན་པའི་སྨོན་
ལམ་ལེགས་པར་གྲུབ་སྟེ། རྒྱལ་བའི་བསྟན་པ་ཉིན་མོ་ལྟར་གསལ་བར་མཛད་ཀྱིན་ཡོད་པས། དེའི་
དྲུང་དུ་འགྲོ་བར་བྱའོ་སྙམ་པའི་བཞེད་པ་འཁྲུངས་ཏེ་དམ་པའི་ཆོས་ཚོལ་བ་ལ་དཔའ་ཞིང་བརྟུལ་ཕོད་
པ་བྱང་ཆུབ་སེམས་དཔའ་རྟག་ཏུ་ངུ་ལྟར་ལེགས་བཤད་ཚོལ་བ་ལ་རིངས་པར་ཆས་པ་ཞིག་གོ །དེའི་
ཚེ་སྣར་ཐང་ཉེར་འཛིན་ཆེན་པོའི་གསུང་ནས། ད་དུང་རེ་ཞིག་སྣང་ཐང་དུ་བཞུགས། སྔར་བཞིན་
ཀློག་ཡིག་སོགས་ཀྱི་སྒོ་ནས་ཕན་ཐོགས་ཆེ་བར་མཛད་པ་དང་། ཁྱད་པར་ཇོ་བོའི་བཀའ་རྒྱུད་འདི་
ལ་བསྙེན་རྫོགས་བླ་ཆེན་རྒྱུད་འདི་ངེས་པར་དགོས་པས་བསྙེན་རྫོགས་ཀྱང་འདིར་བྱེད་དགོས་གསུང་
ཞིང་། རྗེ་རང་གི་ཁུ་བོ་དགེ་བཤེས་ཆོས་ཤེ་ཟེར་བ་ཞིག་ཡོད་པ་དེས་ཀྱང་། མཁན་པོའི་གསུང་བཞིན་
དུ་གཞན་དུ་མ་འགྲོ་བར་འདིར་ཀ་སྡོད་ཟེར་ནན་ཆེས་པ་ལའང་བརྟེན་ཅིང་། ཁོང་རྣམ་གཉིས་བཀའ་
དྲིན་ཆེས་པ་ལ་བརྟེན་རེ་ཞིག་བཞུགས་དགོས་ཤར། དེ་དུས་སྣར་ཐང་ན་མ་ཧ་པཎྜིཏ་སངྒྷ་ཤྲཱི་ཞེས་
པའི་མཁས་གྲུབ་ཆེན་པོ་ཞིག་ཡོད་པ་ལ། སྙན་དངགས་མེ་ལོང་དང་། འཆི་མེད་མཛོད་དང༌། སྒྲ་

མཚམས་སྦྱོར་ལྔ་པ་རྣམས་གསན་ཅིང༌། གཏུམ་པོ་དཀར་པོའི་རྗེས་གནང་སོགས་ཀྱི་བཀའ་ཡང་
མང་རབ་གསན་ལ། གཞན་ཡང་བྱང་ཆེན་ན་བཞུགས་པའི་སྒྲུབ་ཆེན་བསོད་ནམས་བློ་གྲོས་ཞེས་གྲགས་
པ་དང་། དཔོན་སྟོན་ཐུབ་པ་དཔལ་བཟང་པོ་ཞེས་པ་དང་། སྟོན་པ་དགེ་བ་དཔལ་ཞེས་པའི་སྐྱེས་
ཆེན་རྣམས་ལ་དབང་ལུང་འཁྲིད་སོགས་མང་པོ་ཞུ་བ་སོགས་ཀྱི་སྒོ་ནས་བསྟན་པའི་བྱ་བ་རྒྱ་ཆེར་མཛད་
དོ༑ ༑དེ་དག་གི་གནས་སྐབས་སུའང་། རྗེ་འདི་ཉིད་ལ་དད་པའི་ཤུགས་ཀྱིས་གསོལ་བ་འདེབས་
ཤིང་དམ་པའི་ཆོས་ཀྱི་བཀའ་སྩལ་ཉན་ནས་བདག་ཉིད་ཀྱི་སློབ་མར་ཁས་ལེན་པའི་སྡེ་སྣོད་འཛིན་པའང་
དུ་མ་ཞིག་བྱུང་ལ། བདག་ལེགས་སུ་འདོད་པ་དག་ནི། འདི་འདྲ་བའི་དམ་པའི་མགོན་ལ་བརྟེན་
པས་འདོད་པའི་གནས་ཐོབ་པར་འགྱུར་གྱི་གཞན་ནི་མ་ཡིན་ནོ་སྙམ་དུ་བསམས་ནས། རྗེ་འདིའི་
ཞབས་འབྲིང་དུ་ཁས་ལེན་པར་བྱེད་པ་དག་ལ་ཕན་གདགས་པར་འདོད་པ་དང་། རྒྱལ་བའི་བསྟན་
པ་ལ་ཞུགས་ལ་ཡོངས་སུ་རྫོགས་པ་ཡང་བསྙེན་པར་རྫོགས་པ་ཡིན་ཞིང་སྔར་གྱི་ཉེར་འཛིན་ཆེན་པོའི་
གསུང་དང་དུ་བླང་བའི་ཕྱིར་གདན་ས་ཆེན་པོ་དཔལ་ལྡན་སྣར་ཐང་དུ། རྗེ་འདི་ཉིད་ཀྱིས་དགུང་ལོ་
ཉི་མ་ཞེས་པ་ལྕགས་ཕོ་སྟག་གི་ལོ་ཟླ་བ་གཉིས་པའི་གྲལ་ཚེས་བཅུ་གཅིག་གི་ཉིན་ཚིགས་སྔ་མའི་
མང་པོ་གནས་ལྔ་རིག་པ་གྲུབ་པ་ཤེས་རབ་པས་མཁན་པོ་དང་། ཚིགས་སྔ་མའི་ཡང་སློབ་དཔོན་
བློལྡན་པས་ལས་སློབ། དེའི་གདན་ས་པ་ཆེན་པོ་གྲགས་པ་ཤེས་རབ་པས་གསང་སྟོན་མཛད་ཅིང་
མཚན་ཉིད་ལྡན་པའི་ཁ་སྐོང་གྲངས་ཚང་བས་དད་པའི་དགེ་འདུན་མཛད་ནས་བསྙེན་པར་རྫོགས་པའི་
སྡོམ་པ་ཡང་དག་པར་བཞེས་ཏེ། ལྷག་པ་ཚུལ་ཁྲིམས་ཀྱི་བསླབ་པ་ཡོངས་སུ་རྫོགས་པའི་ལྷའི་ཆུ་
བོས་ཐུགས་རྒྱུད་ཀྱི་བུམ་བཟང་ཉེ་བར་གཏམས་ཤིང་། ལྷ་དང་བཅས་པའི་འཇིག་རྟེན་གྱི་ཡོན་གནས་
ཅིག་པུར་གྱུར་ཏོ། །དེ་ནས་སྣར་ཐང་ཉེར་འཛིན་ཆེན་པོའི་གསུང་ནས། ད་དུང་རེ་ཞིག་འདི་
གར་བཞུགས། གྲྭ་སྐོར་ཞིག་གམ་བཤད་གསར་ཞིག་མཛོད། བཀའ་གདམས་ཆོས་སྐོར་ཚང་མ་
ཞིག་ཀྱང་ཉན་པ་འཐད་ཅེས་ནན་གྱིས་ཞལ་ཏ་གནང་བ་ལ་བརྟེན་ཆེན་པོ་བློ་ལྡན་པ་ཞེས་པས་བོས་ནས།
ཁྱོའི་སློབ་གཉེར་ཞིག་བྱེད་ཟེར་བ་བདེན་ནམ་གསུང་། སློབ་གཉེར་ཞིག་བྱས་ན་བསམ་པ་ཡོད་ཞུས་
བས།།པོ་ཏི་གཅིག་སློབ་བམ་འགའ་ཡར་སློབ། གཅིག་སློབ་ན་ཕར་ཕྱིན་སློབས། མང་པོ་སློབ་ན་
ཐོག་མར་ཚད་མ་བསླབས་ན་དགའ་བ་ཡིན་གསུང་བ་ལ་བརྟེན་ནས། རྣམ་འགྲེལ་གྱི་གཞུང་དང་།
མཁས་པའི་དབང་པོ་ཉ་དཔོན་པ་དེ་ཚད་མ་རྣམ་འགྲེལ་ལ་མཁས་པར་བྱེད་ཀྱིན་འདུག་པས། ཁོང་
གིས་མཛད་པའི་རྣམ་འགྲེལ་གྱི་ཊིཀ་དེ་གཉིས་ཕྱག་བྲིས་མཛད་དེ་བཞེངས། དེ་དུས་ཀྱི་སློབ་དཔོན་

ཆེན་པོ་ཨ་བྷ་ཡ་ཀཱརྟི་ཞེས་པས་སློབ་དཔོན་མཛད་དེ་ཊིཀ་དེའི་སྟེང་ནས་སྣར་ཐང་དུ་གྲ་སྐོར་ཞིག་མཛད།
དེ་ནས་ཉེར་འཛིན་ཆེན་པོའི་དྲུང་དུ་དཔལ་ཀྱེ་རྡོ་རྗེ་ལྷ་དགུས་ཐོག་དྲངས་པའི་དབང་བཀའ་མང་པོ་
དང་། གུར་གྱི་མགོན་པོ། སྨན་པའི་རྒྱལ་པོ། ཐུབ་པ་གནས་བརྟན་བཅུ་དྲུག་གི་ཆོ་ག །སྒྲོལ་མ་
མཎྜལ་བཞི་པ། དོན་ཡོད་ཞགས་པའི་སྐོར། དབྱངས་ཅན་མ་སོགས་ལྷ་མང་པོའི་རྗེས་གནང་བཀའ་
ལུང་སོགས་མང་པོ་དང་། དབུ་མ་ལུགས་སུ་གྲགས་པའི་སེམས་བསྐྱེད་འཇུག་པའི་སྡོམ་པ་ལེན་པ་
སོགས་ཀྱང་མཛད་ཅིང་། གཞུང་དྲུག་གིས་ཐོག་དྲངས་བཀའ་གདམས་ཆོས་སྐོར་ཕལ་ཆེ་བ་རྣམས་
གསན་ནོ། །འོན་ཀྱང་བྱང་ས་དང་གླེགས་བམ་རིན་པོ་ཆེ་གཉིས་དུས་ཕྱིས་གཞན་ལ་ཞུ་དགོས་བྱུང་
བ་འདི་ལ་རྟེན་འབྲེལ་ཞིག་ཡོད་པ་འདྲ་གསུང་། སྨན་བླའི་བཀའ་ལུང་ཞུ་དུས་རིན་པོ་ཆེ་པའི་གསུང་
ནས། ཁྱེད་ལ་སྐུ་ཚེ་རིང་པོ་ཡོང་བའི་མཚན་མ་ཞིག་བྱུང་བས། བྷི་ཥ་ཛྱེ་ཉེར་གཅིག་རེའི་དམ་བཅའ་
གྱིས་གསུང་། ཇི་ལྟར་བྱུང་ཞུས་པས། བཅུ་ཕྲག་བརྒྱད་ལྷག་མཚོན་པའི་སེང་ཁྲི་ལ། །སྨན་པའི་
རྒྱལ་པོ་དབུ་སྐྲ་དུང་མདོག་ཅན། །ཆོས་འཆད་ཚེ་རིང་ནད་མེད་ལྟས་ཡིན་གསུང་། །ཞེས་གསུང་།
དེ་དང་ཕྱིས་སྙིང་པོ་རྫར། ལྷ་མོ་ཤྲཱ་མ་ཎའི་སྒོ་ནས་སྐྱེ་བ་བརྟག་པ་མཛད་དུས་མནལ་ལམ་དུ་རྒྱལ་
ཚབ་བྱམས་པ་རབ་བྱུང་གི་རྣམ་པ་ཅན་ཞིག་ལ། བདག་འདི་ནས་བྱང་ཤར་གྱི་མཚམས་སུ་དེ་བཞིན་
གཤེགས་པ་ཤཱཀྱ་ཐུབ་པའི་ཞིང་ཁམས་སུ་སྐྱེ་བར་ལུང་བསྟན་དུ་གསོལ་ཞེས་གསོལ་བ་བཏབ་པས། དེར་
སྐྱེ་བ་དཀའ་གསུང་། འོ་ན་བདེ་བ་ཅན་དུ་སྐྱེའམ་ཞུས་པས། དེར་སྐྱེ་སླ་གསུང་། འོ་ན་གང་དུ་སྐྱེ་
ཞུས་པས། ཉོན་མོངས་པའི་གནོད་པའི་དྲི་མ་ཐམས་ཅད་དང་བྲལ་བ་བརྙེས་ནས་སེང་གེའི་ཁྲིའི་གདན་
ལ་དེ་བཞིན་གཤེགས་པ་མྱ་ངན་མེད་མཆོག་དཔལ་ལ་སོགས་ལུང་སྟོན་པའམ། བརྙེས་པར་འགྱུར་
རོ་ཞེས་གསུང་། དེ་ལ་རྗེའི་གསུང་ནས། བརྙེས་པ་ཞེས་པ་ནི། བས་འཕུལ་ར་བརྙེས་སུ་བྱུང་བས་
རྒྱུ་གཞན་བསགས་པ་ནི། ཆེར་མེད། དང་པོ་རིན་པོ་ཆེ་པའི་གསུང་གིས་ལུང་བསྟན་ཅིག་དང་།
དམ་བཅའ་ཞིག་གྱིས་གསུང་བ་ད་བར་མ་ཆག་པས་ཚེ་རིང་པོ་ཞིག་འོང་བ་ལ་དགོངས་པར་འདུག་
ཅེས་ཕྱིས་གསུང་ངོ༌། །དེ་ལྟར་ན་སྣར་ཐང་ཉེར་འཛིན་ཆེན་པོ་ལ་བརྟེན་ནས་མངོན་པར་རྟོགས་པའི་
ཡོན་ཏན་ནི། ལྷག་པའི་ཚུལ་ཁྲིམས་ཉེས་ལྟུང་གི་དྲི་མ་ཐམས་ཅད་དང་བྲལ་བ་ཞིག་མངའ་བས་གནས་
བརྟན་འདུལ་བ་འཛིན་པ་གསེར་རིའི་ཕྲེང་བའི་དབུས་ན་ལྷུན་པོ་ལྟར་མངོན་པར་འཕགས་ཤིང་། བདག་
པས་གཞན་གཅེས་པའི་བྱང་ཆུབ་ཀྱི་སེམས་བཅོས་མིན་ཐུགས་རྒྱུད་ལ་རྒྱུན་ཆགས་པར་མངའ་བས་
འགྲོ་བ་ཀུན་ལ་བུ་གཅིག་པ་ལྟར་དགོངས་ཏེ། བསྟན་པ་དང་སེམས་ཅན་ལ་ཕན་པར་གཟིགས་ན་

དམྱལ་བའི་མེ་ཡང་པདྨའི་ཚལ་ལྟར་གཟིགས་ནས་འཇུག་པ་ལ་ཡ་མི་ང་ཞིང་རང་གི་ཆེད་དུ་དག་པའི་
ཞིང་གི་འབྱོར་པ་ཡང་རྨི་ལམ་གྱི་དགའ་སྟོན་ལྟར་གཟིགས་ནས་བལྟོས་པ་མེད་ཅིང་། བསྐྱེད་རྫོགས་
ཀྱི་ཏིང་ངེ་འཛིན་ཤིན་ཏུ་བརྟན་པོ་བརྙེས་པས་ཐུན་མོང་དང་ཐུན་མོང་མ་ཡིན་པའི་མངོན་པར་རྟོགས་
པའི་ཡོན་ཏན་ནི་སོ་སོ་སྐྱེ་བོའི་བྱང་ཆུབ་སེམས་དཔའ་ཕལ་མོ་ཆེ་དག་གིས་རྗེས་སུ་ཡི་རང་བ་ཙམ་
ཡང་བྱ་དཀའ་བའི་རྒྱལ་སྲས་ཀྱི་སྙིང་སྟོབས་ཕུལ་དུ་བྱུང་བ་མངའ་བས། རྒྱལ་བའི་སྤྱན་སྔར་ཁས་
བླངས་པའི་དམ་ཚིག་ལས་མི་གཡེལ་བའི་སྲུང་མ་ཁྱད་པར་ཅན་དང་དཀར་ཕྱོགས་སྐྱོང་བའི་ལྷ་དག་
གིས་དངོས་སུ་བསྙེན་བཀུར་ཞིང་ལེགས་སོ་གསོལ་པའི་ཚིག་གིས་མངོན་པར་བསྔགས་པ། གཞན་
ལ་ཆོས་སྟོན་པའི་ཕྲིན་ལས་ལྷུར་མཛད་པ་ལ་དགོངས་པ་མངོན་དུ་ཕྱོགས་པར་གྱུར་ཏོ། །དེས་ན་
སྣར་ཐང་ཉེར་འཛིན་ཆེན་པོ་འདིས་རྗེ་འདི་པ་གཞོན་ནུ་ཉིད་ནས་བདག་གིར་མཛད་དེ་བསྟན་པ་རིན་
པོ་ཆེའི་བདག་པོ་ཆོས་ཀྱི་རྒྱལ་པོར་འགྱུར་བར་དགོངས་ནས་ཐུགས་ཀྱི་ཡུལ་དུ་གཅེས་པར་བཟུངས་
ཏེ་སྨན་གྱི་ལྗོན་ཤིང་ཆེན་པོ་མངོན་པར་འགྲུབ་པའི་མྱུ་གུ་ལྟར་ལེགས་པར་བསྐྱངས། རབ་ཏུ་བྱུང་
ཞིང་བསྙེན་པར་རྫོགས་པ་དང་། རྡོ་རྗེ་ཐེག་པའི་སྒོར་ཡང་སྨིན་པར་མཛད་ཅིང་། དབུས་ཕྱོགས་
ལ་འབྱོན་པའི་རྫོང་སྟར་དང་དོ་དམ་སོགས་ཤིན་ཏུ་ཆེ་བ་མཛད་པས་བཀའ་དྲིན་ཆེ་བའི་བླ་མ་གཅིག་
ཏུ་མཛད་པ་ཡིན་ལ། དེ་ལ་དགོངས་ཏེ་བླ་མ་འདི་གཙོ་བོར་བཞུགས་ཤིང་འཁོར་སྣར་ཐང་མཁན་
བརྒྱུད་དང་། བཀའ་དྲིན་མནོས་པའི་བླ་མ་བཅུ་ཕྲག་བཞིས་བསྐོར་བའི་བྲིས་སྐུ་ཆེན་པོ་རིན་པོ་ཆེ་
འབའ་ཞིག་གི་རང་བཞིན་ཅན་ཞིག་ཀྱང་སྔ་མོའི་དུས་སུ་བཞེངས། དུས་ཕྱིས་རྗེའི་ཞལ་ནས། ང་
ལ་བཀའ་དྲིན་མནོས་པའི་བླ་མ་ལྔ་བཅུ་ཙམ་ཞིག་ཡོད་གསུང་སྟེ་ཕྱིས་ཀྱང་བཀའ་དྲིན་མནོས་པའི་བླ་
མ་བཅུ་ཙམ་ཡོད་ལ། དེ་རྣམས་ཀྱི་ནང་ནས་ཚེ་འདིར་བཀའ་དྲིན་ཆེ་བ་བླ་མ་འདི་དང་རྗེ་ཤེས་རབ་
སེང་གེ་གཉིས་དང་། སྐྱེ་བ་ཐམས་ཅད་དུ་བཀའ་དྲིན་ཆེ་བ་རྗེ་བཙུན་ཙོང་ཁ་པ་ཆེན་པོ་ཡིན་ནོ། ཞེས་
གསུང་ངོ༌། །རྗེ་བཙུན་བླ་མ་ཐམས་ཅད་མཁྱེན་པ་དགེ་འདུན་གྲུབ་པ་དཔལ་བཟང་པོའི་རྣམ་ཐར་
པོ་མཚར་རྨད་བྱུང་ནོར་བུའི་ཕྲེང་བ་ཞེས་བྱ་བ་ལས། རབ་ཏུ་བྱུང་བ་དང་བསྙེན་པར་རྫོགས་པ་ཡོངས་
སུ་བླང་བའི་རིམ་པར་ཕྱེ་བ་སྟེ་གཉིས་པའོ།། །།
དེ་ནས་འདི་ལྟར་དགོངས་ཏེ། དེ་ཡན་ཆད་ཉེར་འཛིན་ཆེན་པོའི་གསུང་དང་དུ་བླངས།
བསྟན་པ་དང་སེམས་ཅན་ལ་ཕན་གུང་ཆེའི་སྒོ་ནས་འགྲོ་བའི་དོན་བྱས། ད་ནི། སྔར་ནས་ཡིད་ལ་
ཡང་དང་ཡང་དུ་ཡོད་པ་བཞིན་དམ་པའི་ཆོས་ཚོལ་བ་དང་། རྗེ་བཙུན་ཆོས་ཀྱི་རྒྱལ་པོ་ཙོང་ཁ་པ་

ཆེན་པོའི་དྲུང་དུ་མྱུར་དུ་འགྲོ་བར་བྱའོ་སྙམ་དུ་དགོངས་ཏེ། འདིར་རྗེ་རང་ཉིད་ཀྱི་གསུང་ནས། ད་
དབུས་ཕྱོགས་ལ་སློབ་གཉེར་ལ་ཅིས་ཀྱང་འགྲོ་སྙམ་དུ་བསམས་ནས་དེ་ལུགས་ཀྱི་གྲབས་བྱས་པས་
དབུ་མཛད་ཆོས་ཤེས་མཁན་ཆེན་པའི་དྲུང་དུ། དགེ་བཤེས་འདི་དབུས་ལ་སློབ་གཉེར་ལ་འགྲོ་བ་གདའ་
བས་བཤོལ་འདེབས་པར་ཞུ་ཞུས་པས། མཁན་ཆེན་པའི་གསུང་ནས། ཅིས་ཀྱང་ཐོང་གསུངས་ནས་
སློབ་གཉེར་ལ་བཏང་བས་སྐུ་དྲིན་ཆེ་ཞིང་། ཡང་དབུ་མཛད་ཆོས་ཤེས་སློབ་དཔོན་བློ་ལྡན་པ་ལ། དགེ་
བཤེས་འདི་དབུས་ཕྱོགས་ལ་འགྲོ་བར་གདའ། བཏང་བ་མི་དྲག་ལགས་ཞུས་པས། སློབ་དཔོན་པས་
བོས་ནས། ཁྱེད་སློབ་གཉེར་ལ་དབུས་ལ་འགྲོ་བ་ཨེ་ཡིན་གསུང་བ་ལ། བདག་དབུས་ཕྱོགས་ལ་
སློབ་གཉེར་ལ་ཕྱིན་ན་བསམ་པ་ཡིན་ཞུས་པས། ཁྱེད་རང་གི་བློ་ལ་ཤར་བའམ། གཞན་གྱིས་བསྐུལ་
བ་ཡིན་གསུང་། བདག་རང་འགྲོ་སྙིང་འདོད་པ་ལགས་ཞུས་པས། འོ་ན་ཅིས་ཀྱང་ཕྱིན་པ་དྲག་གསུང་
བས་སྐུ་དྲིན་ཆེ། དེ་ནས་ལོ་ཉི་ཤུ་རྩ་ལྔ་པ་ལ་སློབ་དཔོན་རབ་མཆོག་པ་དང་བསྡེབས་ནས་དབུས་ཕྱོགས་
ལ་ཕྱིན་པ་ཡིན་ཞེས་དུས་ཕྱིས་གསུང་། དེ་ནས་དགུང་ལོ་ཉེར་ལྔ་པ་ཤིང་མོ་ལུག་གི་ལོ་ལ་དབུས་ཕྱོགས་
ལ་བྱོན་ཏེ། ཁྲ་འབྲུག་ཏུ་སེམས་དཔའ་ཆེན་པོ་ཀུན་བཟང་པ་ལ་ཚད་མ་དང་དབུ་མ་སོགས་ཀྱི་ཐུགས་
སྦྱོང་མཛད། དེ་རྗེས་ཐང་པོ་ཆེར་བྱོན། ཆོས་རྗེ་རིན་པོ་ཆེ་རོང་སྟོན་ཤཱཀྱ་རྒྱལ་མཚན་དེར་བཞུགས་
པ་ལ་དབྱར་ཆོས་ཟླ་བ་ཕྱེ་དང་གཉིས་ཀྱི་བར་དུ་ཕར་ཕྱིན་གྱི་ཆོས་རེ་གསན། དེ་རྗེས་རྗེ་བཙུན་
ཙོང་ཁ་པ་ཆེན་པོ་ས་སྐྱོང་མིའི་དབང་པོ་གྲགས་པ་རྒྱལ་མཚན་གྱིས་བཀྲ་ཤིས་དོ་ཁར་སྤྱན་དྲངས་པའི་
དྲུང་དུ། སེམས་དཔའ་ཆེན་པོ་ཀུན་བཟང་པའི་ཕྱག་ཕྱི་མཛད་དེ་བྱོན་ནས། དེར་རྗེ་རིན་པོ་ཆེ་ལ་
ཚད་མ་རྣམ་ངེས་ཀྱི་དོགས་གཅོད། དྲང་ངེས་རྣམ་འབྱེད། རྩ་ཤེའི་རྣམ་བཤད། བླ་མ་ལྔ་བཅུ་
པའི་རྣམ་བཤད། རྩ་ལྟུང་གི་རྣམ་བཤད་སོགས་མང་པོ་གསན་ཅིང་། རྗེ་རིན་པོ་ཆེ་ཡང་ཐུགས་
ཤིན་ཏུ་དགྱེས་པར་བྱུང་སྟེ། འདུལ་བའི་བསླབ་ཁྲིམས་ཁྱད་པར་ཅན་སྤེལ་བའི་རྟེན་འབྲེལ་བསྒྲིག་
པའི་ཕྱིར་དུ་མཐང་གོས་བཞེས་འཕྲོ་ཞིག་གི་གནང་སྦྱིན་ཀྱང་མཛད། སེམས་དཔའ་ཆེན་པོའི་དྲུང་
དུ་དེར་ཡང་ཟིན་ཐུན་སོགས་ཀྱི་ཐུགས་སྦྱོང་ལེགས་པར་མཛད་པས་བཀའ་དྲིན་ཆེའོ་ཞེས་གསུང་། དེ་
ནས་རྗེ་བཙུན་ཅོང་ཁ་བའི་གསུང་གིས། ཐང་པོ་ཆེའི་བླ་བྲང་པ་ཉི་མ་རྒྱལ་མཚན་པ་ལ་དཔལ་གསང་
བ་འདུས་པའི་བཀའ་ཞིག་ཞུ་བ་ལ་ཕྱིན་པ་ལེགས་ཞེས་བསྐུལ་ཏེ་དེར་བྱོན། རྗེ་དེ་བ་ལ་དཔལ་གསང་
བ་འདུས་པ་མི་བསྐྱོད་པ་དང༌། རྡོ་རྗེ་འཇིགས་བྱེད་བཅུ་གསུམ་མ་དང་། གཤེད་དམར་བཅུ་གསུམ་
མ་དང་། གཤེད་དམར་ལྷ་ལྔ་མ་སོགས་ཀྱི་བཀའ་མང་པོ་གསན་ནོ། །དེ་ནས་དཔོན་སློབ་རྣམས་

དག་ལྡན་དུ་བྱོན། རྗེ་ཤེས་རབ་སེང་གེ་གསང་ཕུ་ལ་བྱོན། དགེ་ལྡན་དུ་རྗེ་རིན་པོ་ཆེའི་དྲུང་དུ་རྗེ་
བླ་མ་འདིས། བདག་གསང་ཕུར་རྗེ་ཤེས་རབ་སེང་གེའི་དྲུང་དུ་ཕྱིན་ན་བསམ་པ་ལགས་ཞུས་པས།
ཅིས་ཀྱང་ལེགས་གསུངས་ནས་སློབ་དཔོན་རབ་མཆོག་པ་དང་གཉིས་ལ་སྤྱི་རུ་གསེར་ཞོ་གང་། རྡུལ་
གན་ལེགས་པོ་ཞིག་གནང་། གསེར་དེ་ཁོང་པ་ལ་ཕུལ། གཟན་དེ་རྗེ་འདི་པས་བསྣམས་ཏེ་དགུན་
ཚོ གསང་ཕུར་ཕེབས། རིགས་འབྲིང་མན་ཆད་ལ་མ་བརྟེན་པར་དང་པོ་ནས་ཚད་མའི་རིགས་
ཆེན་མཛད། ཐུགས་གསལ་བ་དང་སྟོན་པ་བཟང་བའི་སྙན་པའི་གྲགས་པ་ཡང་རྒྱ་ཆེར་བྱུང་ངོ་། །དེ་
ནས་མེ་ཕོ་སྤྲེའུའི་ལོ་ལ་འབྲས་སྤུངས་ཀྱི་འགྲམ་བཏིང་། སློབ་དཔོན་རབ་མཆོག་པ་དེར་འཆད་ཉན་
བཞིག་ལ་བྱོན། དེ་ནས་རྗེ་འདི་པས་སྟོན་ཆོས་སོགས་ལ་དགེ་ལྡན་དུ་ཕྱག་ཕེབས། རྗེ་རིན་པོ་ཆེ་
ལ་ལམ་རིམ་ཆེན་མོ། འཁོར་ལོ་བདེ་མཆོག་གི་རྩ་རྒྱུད་ཀྱི་བཤད་པ། སྔགས་དབང་། སྒྲུབ་དཀྱིལ་
གྱིལུང་སོགས་སྔགས་ཆོས་མང་པོ་གསན་ཅིང་། རྒྱལ་ཚབ་རྗེ་ལ་ཚད་མ། ཕར་ཕྱིན། བྱམས་
ཚོ་ཕྱི་མ་སོགས་ཀྱི་བཤད་པ་མང་དུ་གསན་པས་ཕ་རོལ་ཏུ་ཕྱིན་པའི་ཐེག་པའི་ཕྱོགས་ལ་བཀའ་དྲིན་
ཚེ་ཡིན་གསུང་། ཡང་གསང་ཕུར་ཕེབས་ཏེ་རིགས་ལུང་འགྲིམ་པ་སོགས་ཀྱི་ཐུགས་སྦྱོང་མཛད།
སྟོན་དག་ལྡན་ལ་ཕེབས་ཏེ་རྗེ་རིན་པོ་ཆེ་དང་རྒྱལ་ཚབ་རྗེ་སྟེ་ཡབ་སྲས་གཉིས་ལ་མདོ་སྔགས་ཀྱི་ཆོས་
རྒྱ་ཆེར་གསན་པ་དང་། འདུལ་འཛིན་ཆེན་པོ་གྲགས་པ་རྒྱལ་མཚན་པ་ལ་དྲང་ངེས་རྣམ་འབྱེད་ཚར་
གཅིག་དང་། གཞན་ཡང་ཆོས་བཀའ་ཅི་རིགས་གསན། དེ་ལྟ་བུའི་ཚུལ་གྱིས་གསང་ཕུ་དགེ་ལྡན་
གཉིས་ལ་ལོ་གསུམ་ཙམ་ཞིག་བཞུགས། དེ་ནས་ས་མོ་ཕག་གི་ལོ་རྗེ་བཙུན་ཙོང་ཁ་པ་ཆེན་པོ་སྟོད་
ལུང་གི་ཆུ་ཚན་ལ་བྱོན་ཏེ་སླར་འབྲས་སྤུངས་སུ་ཕེབས་པའི་ཚེ་རྗེ་འདིས་ཀྱང་དེར་བྱོན་ཏེ་ལམ་རིམ་
ཟེར། ནཱ་རོ་ཆོས་དྲུག ། དབུ་མ་འཇུག་པ། གསང་བ་འདུས་པའི་རྒྱུད་ལ་སོགས་པ་མང་དུ་
གས། དེ་ནས་རྗེ་བཙུན་ཙོང་ཁ་པ་ཆེན་པོ་སེ་ར་ཆོས་སྡིངས་སུ་ཕེབས། ཆོས་རྗེ་ཤཱཀྱ་ཡེ་ཤེས་པ་
འདུལ་བའི་བསླབ་ཁྲིམས་རྣམ་པར་དག་པ་ལ་བརྟེན་ཏེ། དཔལ་གསང་བ་འདུས་པ་དང་བདེ་མཆོག་
རྒྱུད་པ་འཆད་ཉན་རྐང་བཙུགས་པའི་གྲྭ་ས་རྣམ་པར་དག་པ་འཛུགས་པའི་ཞལ་བཀོད་དང་ཆོས་
དབོན་བསྐོ་བ་ལ་སོགས་པ་མཛད་ཅིང་དེའི་རྟེན་འབྲེལ་བསྒྲིག་པའི་ཕྱིར་དུ་གནས་དེར་གསོ་སྦྱོང་མཛད།
རྒྱུད་ཀྱི་རྒྱལ་པོ་གཉིས་ཀྱི་དབུ་ནས་ཆོས་ཐུན་རེ་གསུངས། དེ་ནས་ཡར་ལམ་བྲག་དཀར་བ་ལ་ཡང་།
བདེ་ཆེན་རྩེར་དེ་ལྟ་བུའི་གྲྭ་ས་འཛུགས་པའི་ཞལ་བཀོད་མཛད་བཞེད་དུ་འདུག་པ་ལ། བདག་གི་
རྗེ་འདིས་ཀྱང་རྗེ་ཤེས་རབ་སེང་གེ་དང་ཡབ་སྲས་གཉིས་ཀས་སེ་ར་ཆོས་སྡིངས་སུ་རྗེ་རིན་པོ་

ཆེའི་དྲུང་དུ་བྱོན། གསོ་སྦྱོང་དང་། རྒྱུད་ཀྱི་རྒྱལ་པོ་གཉིས་གསུང་བའི་ཆོས་རར་ཆེད་དུ་བསམས་
ནས་བྱོན། ཁྱད་པར་རྗེ་ཤེས་རབ་སེང་གེའི་དགོངས་པ་ལ། རྗེ་བཙུན་ཙོང་ཁ་པ་ཆེན་པོ་དེ་ལྟ་བུའི་
རྒྱུད་ཀྱི་འཆད་ཉན་འཛུགས་པའི་རྡོ་རྗེའི་སློབ་དཔོན་ཞིག་བདག་གི་བླ་མ་འདི་ལ་རེ་ཞིང་། དེའི་བཀའ་
ལུང་ཞིག་གནང་བར་ཞུ་ཞེས་རྗེ་བཙུན་ཙོང་ཁ་པ་ཆེན་པོ་ལ་དངོས་སུ་ཞུས་ཀྱང་འདུག །དེ་ལྟ་ནའང་
རྗེ་བླ་མ་འདི་ཉིད་འདི་ལྟར་དགོངས་ཏེ། སྤྱིར་འདུལ་བའི་བསླབ་ཁྲིམས་རྣམ་པར་དག་པ་ཞིག་བྱེད་
པ་ལ་འདུལ་བ་ཤེས་དགོས་པར་འདུག །ཁྱད་པར་གྲོ་ས་འདི་འདུལ་བའི་འབྱུང་ཁུངས་ལྟ་བུར་འདུག་
པས་དེར་འདུལ་བ་སློབ་ཏུ་འགྲོ་སྙམ་དུ་དགོངས་ཏེ་དེའི་རྒྱུ་མཚན་རྗེ་ཙོང་ཁ་པ་ཆེན་པོ་ལ་ཞུས་པས།
འདུལ་བ་སློབ་པ་ལ་ཉམས་སུ་ལེན་འདོད་ཀྱི་བསམ་པས་སློབ་དགོས་པ་ཡིན། དེ་ལྟར་ཡིན་ན་ངོ་མཚར་
ཆེ་གསུངས་ནས་ཆོས་ཀྱི་མཐུན་རྐྱེན་དུ་རིན་པོ་ཆེ་ཞོ་གང་གནང་། དེའི་ཆ་ཤས་ཤིག་ལ་ལྷ་ས་ནས་
རྩམ་པ་བསྒྲུབས་ཏེ་སྒོ་ལ་ལ་བྱོན། ལམ་དུ་མ་ཐེག་པར་རྔུལ་གཟན་གྱི་སྣམ་པ་གཅིག་ཕོག་ལ་དྲུབས་
པའི་ནང་དུ་རྩམ་པ་ཐོགས་གཅིག་བཞག །དེར་རྡོ་ལ་ཕྱག་བྲིས་མཛད་དེ། འདི་སུ་དང་ཕྲད་པས་
ལོངས་སྤྱད་ཀྱང་ཉེས་པ་མེད་དོ། །ཞེས་བྲིས་པ་བཞག་ལ་གྲོ་སར་བྱོན། དེའི་དུས་སུ་རྗེ་ཤེས་རབ་
སེང་གེ་པས་དམར་སྟོན་ཡབ་སྲས་ཀྱི་དྲུང་དུ། དགེ་བཤེས་འདི་བདག་གི་སློབ་མའི་དྭངས་མ་ཡིན་
པས་འདུལ་མཛོད་ཕུལ་དུ་ཕྱིན་པ་ཞིག་སློབ་པ་ཞུ་ཟེར་བའི་ཞུ་ཡིག་ཀྱང་ཕུལ། དམར་སྟོན་དཔལ་
ལྡན་རིན་ཆེན་པ་དང་རྒྱ་མཚོ་རིན་ཆེན་པ་གཉིས་ལ་ལོ་གཉིས་ཀྱི་བར་དུ་མདོ་རྩ་བ་དང་མངོན་པ་མཛོད་
ལེགས་པར་གསན། ཁྱད་པར་རྒྱ་མཚོ་རིན་ཆེན་པ་ལ་ལུང་སྡེ་བཞིའི་ལུང་ཡང་གསན་ལ། དམར་
སྟོན་པའི་ཞལ་ནས། ངེད་ཀྱི་སློབ་མ་གཙང་ཕྱོགས་ན་ཁྱེད་དང་དཀའ་བཅུ་པ་གཞོན་ནུ་རྒྱལ་མཆོག་
གཉིས་ལས་འདུལ་བ་ལ་མཁས་པ་མེད་པས་ཁྱེད་ཀྱིས་ཀྱང་བསྟན་པ་ལ་ཕན་པའི་འཆད་ཉན་ལེགས་
པོར་མཛོད། ངས་ཀྱང་ལོ་བཅུ་དྲུག་ནས་ད་ལྟའི་བར་དུ་འཆད་ཉན་མ་ཆག་པར་བྱས་པ་འདི་བསྟན་
པ་འབའ་ཞིག་ལ་བསམས་པ་ཡིན་ནོ། །ཞེས་གསུང་། དེར་བཞུགས་པའི་རིང་ལ། ཚེ་གཅིག་རྗེ་
བཙུན་ཙོང་ཁ་པ་ཆེན་པོ་གཞན་དོན་ལ་གཤེགས་ཟེར་བའི་སྐད་ཆ་གསན་པ་ལ་རྗེ་འདིའི་ཐུགས་དགོངས་
ལ༑ སྤྱོད་པ་ལ་གཤེགས་པ་ཡིན་ཏེ་འོང་། ཁོང་ལ་མྱ་ངན་ལས་འདའ་བའི་སྐབས་ནི་མེད་ལས་ཆེ་
སྙམ་པ་ཞིག་བྱུང་གསུང་སྟེ། འདི་ལ་གནད་ཀྱི་དགོངས་རྒྱུ་ཆེན་པོ་ཞིག་ཡོད་དོ། །དེ་ནས་སླར་
ཡང་གསང་ཕུར་ཕྱག་ཕེབས། སྔར་གྱི་ཐུགས་སྦྱོང་གི་འཕྲོ་རྣམས་ལེགས་པར་མཛད། གླིང་སྟོད་
དུ་མཐོང་སྨོན་པ་ཞེས་པའི་གྲྭ་ཚང་ཞིག་གི་འཆད་ཉན་པ་རྗེ་ཤེས་རབ་སེང་གེས་མཛད་ཀྱིན་ཡོད་པའི་

གདན་སར་རྗེ་འདི་པ་དང་ཤར་དྭགས་པོའི་པཎྜི་ཏ་བཀྲ་ཤིས་རྣམ་རྒྱལ་བ་གཉིས་བསྐོ་བཞག་མཛད་
དེ་ལོ་ཁ་ཡར་འཆད་ཉན་ཀྱང་མཛད། དེ་དུས་གསང་ཕུའི་བྲག་ཕུག་ཅིག་ཏུ་ཐུགས་དམ་མཛད་པའི་
མནལ་ལམ་དུ་བྱང་ཤར་ཕྱོགས་ནས་ཐུབ་དབང་གི་སྐུ་ཤིན་ཏུ་ཆེ་བ་ཞིག་གཟིགས་པའི་མཛོད་སྤུ་ནས་
སྤང་ཉ་གང་བ་ཞིག་ཆད་དེ་རྗེ་རང་ཉིད་ལ་ཐིམ་པ་རྨིས། དེ་རྗེ་ཤེས་རབ་སེང་གེ་ལ་ཞུས་པས། སངས་
རྒྱས་ཀྱི་ཕྲིན་ལས་འཇུག་ཅིང་ཚེ་རིང་པོ་འོང་བའི་ལྟས་ཡིན། ངེད་ཀྱི་རྨི་ལམ་དུའང་ཁྱེད་མགོ་སྐྱ་
མེར་ཡེར་འཆད་ཉན་བྱེད་ཀྱིན་འདུག་པ་རྨིས་གསུང་། ཡང་དེ་དུས་མནལ་ལམ་ལ་ནམ་མཁའ་ནས་
ཨོཾ་ཝཱ་གཱི་ཤྭ་རི་ཧཱུཾ་ཟེར་བ་ཞིག་ལཉྫའི་རྣམ་པར་ནར་ཏེ་བྱུང་བ་རྗེ་ཉིད་ཀྱི་ལྕེ་ཐོག་ཏུ་བབས་པ་དང་། ང་
འཚེངས། ང་འཚེངས། ཟེར་བ་ལན་གསུམ་བརྗོད་པ་དུས་མཉམ་པ་ཞིག་བྱུང་གསུང་། དེ་ནས་
མེ་ཕོ་རྟ་ལོ་ལ་གཙང་ཕྱོགས་ལ་ཕྱག་ཕེབས་ཏེ། དེ་སྐོར་ལ་དབུས་ཕྱོགས་སུ་ལོ་བཅུ་གཉིས་བཞུགས་
ཞེས་གསུང་། དེ་དུས་རྗེ་ཤེས་རབ་སེང་གེ་དང་ཡབ་སྲས་ཕྱོགས་མཐུན་དུ་གཙང་ལ་བྱོན། བྱང་
ཆེན་དུ་གྲྭ་པ་བདུན་ཅུ་ཙམ་ལ་འཆད་ཉན་མཛད། རིགས་ལུང་ཡང་ཤིན་ཏུ་འཕེལ་བར་བྱུང་། དེ་
གྲྭ་ཚོགས་ཀྱང་ཇེ་ཆེ་ལ་སོང་སྟེ་སྣར་ཐང་། བྱང་ཆེན། རྟ་ནག་རི་ཁུད་རྣམས་ལ་རིམ་གྱིས་
འོས་བར་ལ་བྱོན་ཏེ། ལོ་ལྔ་དྲུག་གི་རིང་ལ་འཆད་ཉན་འཕེལ་བར་བྱུང་། དེ་དུས་ལྕགས་པོ་ཁྱི་ལོ་
ལ་སྣར་ཐང་དུ་འཇུག་པའི་རྣམ་བཤད་དགོངས་པ་རབ་ཏུ་གསལ་བའི་མེ་ལོང་གི་རྩོམ་པ་ཡང་མཛད།
སླར་ཡང་གསང་ཕུའི་འཆད་ཉན་ལ་གདན་འདྲེན་བྱུང་ཡང་མ་ཕེབས། ཡང་དེ་དུས་རྒྱལ་ཚབ་རྗེ་
སྟེང་མཁས་གྲུབ་རྗེ་ཡབ་སྲས་གཉིས་གནས་རྙིང་དུ་ཕེབས། དེའི་དྲུང་དུ་རྗེ་ཤེས་རབ་སེང་གེ་ཡབ་
མམ་གཉིས་ཀྱིས་ཀྱང་བྱོན་ཏེ་རྒྱལ་ཚབ་རྗེ་ལ་སྤྱིར་ཆོས་མང་པོ་དང་། ཁྱད་པར་དུ་མངོན་པ་ཀུན་
ན་བཏུས་ཀྱི་ཊིཀ་དེ་གསན་རིམ་གྱིས་རྗེ་འདི་པས་ཕྱག་བྲིས་མཛད་དེ་གཞན་ལ་ཡང་གསུངས་ལ།
གྱིས་གྲུབ་རྗེ་ལ་ཡང་། རྗེ་འདི་པས་ཆོས་ཀྱི་འབྲེལ་ཡོད་ཙམ་ཞིག་ཀྱང་དེ་དུས་མཛད་པ་ཡིན་ནོ།།
དེ་ནས་དྭགས་པོ་དཔོན་སློབ་ཐོགས་གཅིག་སྣར་ཐང་དུ་སླེབས་ཏེ། དཔོན་སློབ་ཐམས་ཅད་ཕྱོགས་
གཏུབསྒྲིལ་ཏེ་ལ་སྟོད་ལ་ཆོས་བར་ལ་འགྲོ་དགོས་ཟེར་བ་ལ། རང་རེ་རྣམས་སྔོན་ལ་བྱོན། ངེད་
དབོན་སློབ་རྣམས་རྗེས་ལ་འོང་གསུངས་ཏེ། ལྕགས་མོ་ཕག་ལ་རྗེ་ཤེས་རབ་སེང་གེ་དང་ཡབ་སྲས་
ཕྱོགས་མཐུན་ལ་སྟོད་ལ་ཆོས་བར་ལ་བྱོན། ཡར་ལམ་གཅེན་ལུང་དང་ཆུ་འདུས་སོགས་སུ་བྱང་སེམས་
དཔལ་བས་སྦྱིན་བདག་མཛད་དེ་ཆོས་བར་མཛད། ཁྱད་པར་ཆུ་འདུས་སྟག་རྩེའི་ཆོས་བར་དུས་
མ་འདིའི་སྲས་ཀྱི་ཐུ་བོ་སེམས་དཔའ་ཆེན་པོ་འདུལ་འཛིན་བློ་གྲོས་སྦས་པ་ལ་བར་ཆད་ཀྱི་མཚན་

མ་ཅུང་ཟད་ཙམ་གྱིས་རྐྱེན་བྱས་ཏེ་སྤྱན་ཡ་གཅིག་ཐིམ་པ་དེ་བྱུང་། དེ་ལ་རྗེ་བླ་མ་འདིས་ལྷ་མོ་དམག་
ཟོར་ལ་གཏོར་མ་ཕུལ་ཏེ་ཡུས་གསོལ་བས། དེའི་ནུབ་མོ་མནལ་ལམ་དུ་བུད་མེད་རྒྱན་གྱིས་བརྒྱན་
པ་ཞིག་ན་རེ། ཁྱོད་ཀྱི་སློབ་མའི་མིག་ཚབ་ཡོང་བའི་སྐལ་ལྡན་གྱི་སློབ་མ་གཅིག་སང་ཉིན་འོང་བ་
ཡོད་དོ་གསུང་བ་ཞིག་རྨིས། དེའི་ནངས་པར་སྐལ་ལྡན་གྱི་སློབ་མ་གཅིག་བྱུང་བ་དེས་ངའི་བསྟན་
པ་ལ་ཕན་ཐོགས་ཆེ་བ་ཞིག་བྱུང་གསུང་། ཡང་དེར་མནལ་ལམ་དུ་རྗེ་བཙུན་མ་སྒྲོལ་མའི་སྐུ་འོད་
དང་འོད་ཟེར་གྱི་ཕུང་པོའི་དབུས་ན་བཞུགས་པ་ཞིག་བྱུང་བའི་ཞབས་ལ་འཇུས་ཏེ། བསོད་ནམས་
འདི་ཡིས་ཚེ་རབས་ཀུན་ཏུ་བདག །ཅེས་པའི་ཚིག་བཅད་འདི་བྱས་པར་རྨིས། ཞེས་གསུང་། དེ་
ནས་རྗེ་ཤེས་རབ་སེང་གེ་ཕྱིར་ལོག་སྟེ། རྗེ་འདི་པ་དཔོན་སློབ་རྣམས་ཀྱིས་ལ་སྟོད་ལྷོ་ལ་ཆོས་བར་
ལ་བྱོན། ཡུལ་འཁོར་ཆོས་སྡིངས། ཤེལ་དཀར། ལྷ་ཉི་མདོ་རྣམས་སུ་ཆོས་བར་མཛད། ཁྱད་
པར་ཆོས་སྡིངས་སུ་གཡུལ་རྒྱལ་བ་ཡོན་འབྱུང་ཞེས་པ་གདན་དྲངས་ཏེ་ཁོང་ལ་དབྱངས་འཆར་གྱི་རྒྱུད་
ཆ་ལག་དང་བཅས་པའི་བཤད་པ། ལག་ལེན་གྱི་ས་རིས་སོགས་ཞུས་ཏེ་ལེགས་པར་སྦྱངས། དེའི་
དུས་སུ་རྗེ་འདི་པས་མཛད་པའི་དེ་སྐོར་གྱི་ཡིག་ཅ་ཡང་མང་པོ་ཡོད་དོ། །ཤེལ་དཀར་དུ་ཆོས་བར་
དུས་ཀུན་མཁྱེན་ཆོས་བློ་བ་དཔོན་སློབ་ཐོགས་ཤིག་ཆོས་བར་ལ་བྱོན་པ་དང་མཇལ་ཏེ། ཕན་ཚུན་
ཐུགས་ཕེབས་པའི་ཆོས་ཀྱི་འབེལ་གཏམ་མང་པོ་མཛད་པས་གཉིས་ཀ་ཐུགས་ཚིམ་པར་བྱུང་། དེར་
བདག་གི་ཡོངས་འཛིན་དམ་པ་མཁས་པའི་དབང་པོ་དཔལ་ལྡན་ཆོས་སྐྱོང་ཞེས་པ། རྗེ་བླ་མ་འདི་
ལ་སངས་རྒྱས་དངོས་ཀྱི་འདུ་ཤེས་མཛད་ཅིང་། ཆོས་སྤྱི་དང་། ཁྱད་པར་མངོན་པ་མཛོད་ཚར་
ཉི་ཤུ་རྩ་གཅིག་གསན་པ་དེས་ཀྱང་ཕྱག་ཕྱིར་སླེབས་སོ། །ཡང་དེ་དུས་པཎ་ཆེན་ཕྱོགས་ལས་རྣམ་
པར་རྒྱལ་བའི་སློབ་མ་མཁས་གྲུབ་དཔལ་ལྡན་སངས་རྒྱས་པ་ཞེས་པ་དང་། རྗེ་འདི་པ་ཤེལ་དཀར་
ཚོགས་སུ་བགྲོ་གླེང་ལ་བཞེངས། གཉིས་ཀ་ཐམས་ཅད་ཀྱི་ཡིད་སྨོན་པའི་གནས་སུ་བྱེད་པ་བྱུང་།
དེས་རྐྱེན་བྱས་ནས་པཎ་ཆེན་ཕྱོགས་ལས་རྣམ་རྒྱལ་བ་མཇལ་ནས་ཆོས་ཞུ་བའི་འདུན་པ་དྲག་པོ་ཞིག་
བྱུང་སྟེ། དཔོན་སློབ་མས་པདྨ་ཆོས་སྡིངས་ལ་བྱོན། ཡར་ལམ་གླ་འཁོར་དུ་ཕ་དམ་པའི་སྐུ་གདུང་
ཀ་རུ་ལ་མཇལ། སྤྱིར་དེ་ལ་མཐོང་ཚུལ་སྣ་ཚོགས་ཤིག་ཡོད་པ་ལ། རྗེ་འདི་པས་དམ་པར་རང་གི་
སྐུར་དངོས་སུ་གཟིགས་པ་ཡིན་ཟེར་བའི་ལོ་རྒྱུས་དཀོན་གཉེར་གྱིས་བརྗོད་པ་ད་ལྟའི་བར་དུ་ཡོད་
པ་ལ། དུས་ཕྱིས་བདག་གིས་ཀྱང་གླ་འཁོར་དུ་ཕྱིན། སྐུ་གདུང་དང་མཇལ་དུས་དཀོན་གཉེར་གྱིས་
སྔར་གྱི་མཐོང་ཚུལ་རྣམས་རྗོད་ཀྱིན་འདུག །དེ་ནས་འདིར་སླེབས་དུས་རྗེའི་དྲུང་དུ་རྒྱུ་མཚན་ཕུལ་

བས། བདག་གིས་དམ་པ་རང་གི་སྐུར་མཐོང་གསུང་པ་དངོས་སུ་ཐོས། དེ་ནས་པདྨ་ཆོས་སྡིངས་
སུ་བྱོན་ཏེ། པཎ་ཆེན་དང་མཇལ། ཞག་ཤས་དེར་བཞུགས། ཆོས་མང་དུ་ཞུས། ཁྱད་པར་སྒྲོལ་
མ་ཉེར་གཅིག་མ། སྒྲོལ་མ་ལྷ་བཅུ་བདུན་མ་སོགས་ཀྱི་དབང་དང་། རྗེ་བཙུན་མ་དཀར་སྔོ་གཉིས་
དང་། དབྱངས་ཅན་མ། གདུགས་དཀར་སོགས་ཀྱི་རྗེས་གནང་མང་དུ་ཞུས། པཎ་ཆེན་གྱིས་དྲི་
བ་མང་པོ་མཛད་པ་རྣམས་ལ་ལན་ཕུལ་བ་རྣམས་ལའང་ཐུགས་ཤིན་ཏུ་དགྱེས་པར་བྱུང་ནས། ད་
ཕྱིན་ཆད་ཐམས་ཅད་མཁྱེན་པ་དགེ་འདུན་གྲུབ་གྱིས་ཞེས་པའི་མངའ་གསོལ་ཡང་མཛད་དོ། །དེ་
ནས་སླར་ཡང་ཤེལ་དཀར་དུ་ཕེབས་ཏེ་ཆོས་བར་མཛད། དེ་དུས་ནུབ་གཅིག་གི་མནལ་ལམ་དུ་རྒྱལ་
ཚབ་རྗེ་བྱོན་ནས། རྗེ་བཙུན་མ་ལ་གསོལ་གདབ་ཀྱི་རྗེས་སུ། བཅོམ་ལྡན་འདས་མ་མཆོད་བྱས་པས།
ཞེས་སོགས་བློ་ཀ་འདི་ལན་གསུམ་རེ་གྱིས་གསུང་བ་རྨིས། དེ་ལ་བརྟགས་ན་དེ་དུས་རྒྱལ་ཚབ་རྗེ་
གཞན་དོན་ལ་གཤེགས་པར་འདུག་པས། ང་པོ་ཏ་ལ་ནས་བདེ་བ་ཅན་དུ་འགྲོ །ཁྱེད་ཀྱང་དེ་ལྟར་
མཛོད་ཅེས་པར་གོ་ནས། ཚིགས་བཅད་ཚོགས་སུ་མ་ཆག་པར་བཙུགས་གསུང་། དེ་ནས་ཆུ་ཕོ་
བྱི་པའི་ལོ་ནག་པ་ཟླ་བའི་ཚེས་བཞི་ལ་ཚད་མ་རྣམ་འགྲེལ་གྱི་ཊིཀ་འདིའི་རྩོམ་པ་ཡང་མཛད་དོ། །དེ་
ནས་རིམ་གྱིས་ས་སྐྱར་ཕེབས། གུར་གྱི་མགོན་པོ་ལ་མཇལ་བར་བཞེད་དེ། དཀོན་གཉེར་ལ་མཇལ་
ཀ་ཞུས་པས་ཁོང་ན་རེ། ངས་མགོན་པོ་ལ་ཞུ་ཡི་ཟེར་ཏེ་སོང་། ཅི་ཡིན་ནམ་སྙམ། རེ་ཞིག་ནས་
བྱུང་སྟེ། སྣར་ཐང་དུ་འཕྲད་པའི་མི་ཞིག་ཡོད་པ་དེ་ལ་ཤོག་གསུང་གིན་འདུག་ཟེར། རྗེའི་གསུང་
ནས། སྣར་ཐང་ཉེར་འཛིན་ཆེན་པོ་ལ་གུར་གྱི་བཀའ་ཞིག་ཐོབ་པ་དེ་ལ་དགོངས་པ་འདྲ་གསུང་། དེ་
ནས་རྒྱང་འབུམ་མོ་ཆེ་སྐོར་ལ་ཆོས་ཐོག་གཅིག་བཞུགས་ཏེ་ཆོས་བར་མཛད། དེ་སྐོར་གྱི་གྲྭ་ཚང་
ཁ་ཡར་དང་རིགས་ལུང་སོགས་ཕྱོགས་མཐུན་མཛད་དེ་བསྟན་པའི་བྱ་བ་རྒྱས་པར་མཛད་དོ། །དེའི་
ཚེ་ཁོང་རྣམས་ཀྱིས་གནས་ཁང་མི་ཡོང་ཟེར་བ་ལ། མནལ་ལམ་དུ་ཨ་ནེ་རྒྱང་མ་ཡིན་ཟེར་བའི་བུད་
མེད་ཅིག་བྱུང་ནས། འབུམ་པའི་སྐོར་འདི་ང་རང་དབང་བས་གནས་ཁང་ཡོང་ཟེར་ཅིང་། སང་
ཉིན་བུད་མེད་ཅིག་ལ་བབས་ནས། འབུམ་པའི་སྐོར་འདི་ང་རང་དབང་བས་གནས་ཁང་ཡོང་གི་ཨ།
གཞན་ཡང་། མི་ཆེན་གྱིས་རྩམ་པ་སྦོམ་པོ་སྟེར་གྱི་ཨ། གཞན་ཡང་། རྩོད་པ་རྒྱལ་གྱི་ཨ་ཟེར་
ཏོ༑ ༑དེ་ནས་གནས་ཁང་ཡང་བྱུང་ཞིང་། བྱང་སེམས་ས་མཚོ་མས་ཕོགས་བཟང་པོ་ཕུལ་ཏེ་ཆོས་
ཀྱང་འཕེལ་བར་བྱུང་། དེ་དུས་རྗེ་འདི་པས་མཆོད་རྟེན་གྱི་དྲུང་དུ་ཐུགས་དམ་ལ་བཞུགས་པས། རྟེན་
འབྱུང་མཐའ་བྲལ་གྱི་དོན་ལ་ངེས་པ་ཆེས་ཆེར་རྙེད་དེ། དེ་ནས་བཟུངས་ཏེ་སྙིང་རྗེ་གསུམ་གྱི་དོན་

ལ་རྩེ་གཅིག་ཏུ་འཇོག་པས་དུས་འདའ་བ་ཞིག་ཡོད་ཅེས་དམ་པ་དག་གསུང་ངོ་། །དེ་ནས་ཆུ་མོ་གླང་
གི་ལོ་སླར་ཡང་སྣར་ཐང་དུ་བྱོན། རྩ་ཤེའི་རྣམ་བཤད་རིན་པོ་ཆེའི་ཕྲེང་བའི་རྩོམ་པ་མཛད་དེ་འཆད་
ཉན་གྱི་སྒོ་ནས་གཏན་ལ་ཕབ། དེ་རྗེས་རི་ཁུད་དུ་ཕེབས། དེའི་ཚེ་རྗེ་ཤེས་རབ་སེང་གེ་སྔར་རྗེ་བླ་
མ་འདི་པ་ལ་སྟོད་ལ་ཆོས་བར་ལ་བྱོན་པའི་སྐྱེལ་མར་ཆུ་འདུས་བར་བྱོན། དེ་ནས་ཕྱིར་བྱོན་ཏེ་དགེ་
ལྡན་དུ་རྒྱལ་ཚབ་རྗེ་ལ་དུས་འཁོར་གསན་པ་ལ་ཕེབས་བཞེད་ཡིན་པ་ལ། རྟ་ནག་ཏུ་དགེ་སྦྱོང་དཀར་
པོ་བས་སྤྱན་དྲངས་ཏེ་རི་ཁུད་ཆོས་སྡེ་ཕུལ། ཞལ་བདག་མཛད་ནས་ལོ་ཤས་བཞུགས། དེ་དུས་སུ་
ཤངས་པ་ཀུན་མཁྱེན་ཆེན་པོ་དང་དེའི་གདན་ས་པ་སེམས་དཔའ་ཆེན་པོ་ཚུལ་ཁྲིམས་དཔལ་བཟང་པ་
གཉིས་ལ་ཆོས་བཀའ་མང་དུ་གསན། གསང་བ་འདུས་པའི་རྒྱུད་ཀྱི་འཆད་ཉན་ཡང་འཕེལ་བར་མཛད།
དེ་ཐད་དུ་རྗེ་བླ་མ་འདི་ཡང་ཕེབས་ཏེ་དེ་དུས་ཡབ་སྲས་བཀའ་བགྲོས་མཛད། རྗེ་ཤེས་རབ་སེང་གེ་
དགེ་ལྡན་དུ་མཁས་གྲུབ་རྗེ་ལ་དུས་ཀྱི་འཁོར་ལོ་གསན་པ་ལ་བྱོན། རྗེ་འདི་པ་རི་ཁུད་ཀྱི་གདན་སར་
བསྐོ་བ་སོགས་ཀྱི་ཞལ་ཏ་དྲུང་ཆེན་དགེ་སྦྱོང་བ་དང་ཡོན་མཆོད་ཞལ་འཛོམ་པ་ལ་གནང་སྟེ་དབུས་
ཕྱོགས་ལ་ཕེབས། རྗེ་འདི་པས་རི་ཁུད་ཆོས་སྡེའི་ཞལ་བདག་མཛད། དྲུང་ཆེན་དགེ་སྦྱོང་བས་སྦྱིན་
བདག་མཛད་དེ་རྟེན་འབྲེལ་ཁྱད་པར་ཅན་བསྒྲིག་པའི་ཕྱིར་དུ་རྗེ་བཙུན་བྱམས་བའི་སྐུ་ཁྱད་པར་ཅན་
ཞིག་བཞེངས། གཙུག་ལག་ཁང་གི་སྒོ་སྒྱུར་དང་རྡོ་གཅལ་འདིངས་པ་སོགས་ཀྱི་སྒོ་ནས་ཆོས་སྡེ་ལ་
ཕན་པ་ཆེ་བར་མཛད། ཁྱད་པར་དུ་དུས་ཆེན་ལ་སྨོན་ལམ་ཆེན་མོ་བཙུགས་ཏེ་ད་བར་མ་ཆག་པར་
མཛད། དེ་དུས་སུ་རྟ་ནག་ན་ཆོས་རྗེ་ཨཱ་ནནྡ་པ་བཞུགས་པ་ལ་དཔལ་མགོན་ཆེན་པོ་གདོང་བཞི་པའི་
བཀའ་ལུང་གསན། དེའི་རྒྱུ་མཚན་ཡང་མགོན་པོ་འདི་སྔར་ཡང་མནལ་ལམ་དུ་བྱོན་ནས་ཡུས་ཡུས་
བྱེད་པ་ཞིག་ལན་མང་དུ་ཡོད་ཅིང་། ཁྱད་པར་དེ་དུས་སུ་ཐོ་རངས་ཤིག་ནམ་མཁའ་ནས་སྒྲ་ཞིག་
ལ༑ དང་པོ་སྐྱེས་ཙམ་ནས་བཟུངས་ཏེ་སྲུང་སྐྱོབ་བྱེད་པ་ཞིག་ཡིན་ཏེ། ད་དུང་གཏོར་མ་མ་བྱིན།
ད་དུང་ཡང་ཁྱོད་ལྟ་བུའི་བསྟན་འཛིན་ལ་ང་ལྟ་བུའི་ཆོས་སྐྱོང་གིས་སྲུང་སྐྱོབ་བྱེད་པ་དགའ་མོ་ཡིན་
ཏེ་ཟེར་བ་གཅིག་བྱུང་བས་ཞུས་པ་ཡིན་གསུང་། སྔར་རྗེ་ཤེས་རབ་སེང་གེའི་གསུང་ནས། དགེ་
འདུན་གྲུབ། ཆོས་སྐྱོང་མ་མང་། མངས་ན་ཚེའི་བར་ཆད་དུ་འགྱུར། ཁྱད་པར་མགོན་པོ་ཞལ་
དང་དམ་ཅན་ཆོས་རྒྱལ་གཉིས་མི་མཐུན་པ་ཡིན་གསུང་བ་ཞིག་ཡོད་པ་ལ། རྗེ་འདི་པས་དང་པོ་ལ་
སྟོད་པ་ཕེབས་དུས། ལྷོ་སྨད་ཀྱི་གྲང་སོ་ཕྱོགས་སུ་ཆར་འབེབས་ཤིག་ལ་བྱོན་དུས་ཡུལ་པ་དེ་རྣམས་
ཀྱིས་ཁོང་དཔོན་སློབ་ཀྱིས་རང་རེའི་གཞི་བདག་ལ་གནོད་པ་སྐྱེལ་གྱིན་འདུག་ཟེར་ནས་འཕྲོག་འཇོམས་

བྱས་པས། དེའི་ནུབ་མོ་རྨི་ལམ་དུ་དཔལ་མགོན་ཆེན་པོ་བྱོན་ནས། ངའི་གྲོགས་ལ་ཆོས་རྒྱལ་ཐོང་།
ངེད་གཉིས་ཀྱིས་ཡུལ་མི་རྣམས་ལ་གནོད་པ་སྐྱེལ་གསུང་བ་ཞིག་བྱུང་བས་ཁོང་གཉིས་མཐུན་པ་ཡིན་
ཞེས་གསུང་ངོ་། །རི་ཁུད་དུ་བཞུགས་དུས་ནུབ་གཅིག་མནལ་ལམ་ལ་མི་ཞིག་གིས། གདུང་རུས་
ཡིན་ཟེར་བ་སྡེར་མ་གང་ཕུལ་བྱུང་བ་དང་དེ་འབུ་རུ་སོང་བ་རྨིས། དེ་ལ་བརྟེན་ནས་རྟ་ནག་ཕུའི་རྡོ་
རྗེ་གདན་ན་བླ་མ་དོན་ཡོད་པ་བྱ་བ་མངོན་ཤེས་དང་ལྡན་པ་ཞིག་ཡོད་པ་དེ་ལ། རྗེ་འདི་པས་སྐུ་སྐྱེ་
སྔ་ཕྱི་སོགས་ཀྱི་ལུང་བསྟན་ཞུ་བ་ལ་བཏང་བས་ཁོང་གི་ཞལ་ནས། སྐུ་སྐྱེ་སྔ་མ་ལ་བལ་པོར་པཎ་ཆེན་
ཞིག་ཏུ་འཁྲུངས། སྐུ་ཚེ་འདི་ལ་སྒྲུབ་པ་བྱས་ན་གྲུབ་པ་འཐོབ། སྐྱེ་བ་ཕྱི་མ་ལ་དགའ་ལྡན་དུ་འཁྲུང་།
སྐུ་ཚེ་བདུན་ཅུ་ཐུབ། རི་ཁུད་དུ་བཤད་ཉན་མཛད་ན་དྲུག་ཅུ་ལས་མི་ཐུབ། གནས་ངེས་མེད་དུ་
བཤད་ཉན་མཛད་ན་སྐུ་ཚེ་རིང་བར་འོང་། ཕྱི་མ་ལ་རྒྱ་ནག་ཏུ་ཕྲིན་ལས་འབྱུང་ཞེས་གསུང་བ་དང་།
གཞན་ཡང་ད་ལྟ་ཤར་ཕྱོགས་སུ་བྱོན་ན་བླ་མ་ཁྱད་པར་ཅན་ཞིག་དང་མཇལ། མ་བྱོན་ན་མི་མཇལ།
ཡི་དམ་འཇམ་དབྱངས་ཞི་ཁྲོ་དང་འབྲེལ་ཆེ། ཆོས་སྐྱོང་ཕྱག་དྲུག་པ་དང་འབྲེལ་ཆེ། སྐུ་ཚེ་སྲིང་
ཐབས་རྟ་མགྲིན་ལྕགས་རལ་ཅན་ལ་བསྙེན་པ་བསྐྱལ་ན་བཟང་ཞེས་པའི་ལུང་བསྟན་བྱང་བ་ལ་བརྟེན། །
རྟ་ནག་སྒྲོལ་མ་བའི་བླ་མ་འཇམ་དབྱངས་བསམ་གྲུབ་རྡོ་རྗེ་བྱ་བ་ལ་རྟ་མགྲིན་ལྕགས་རལ་ཅན་གྱི་རྗེས་
གནང་དང་། རྡོ་རྗེ་ཕུར་པའི་བཀའ་གསན་ཏེ་རྟ་མགྲིན་གྱི་བསྙེན་སྒྲུབ་ཀྱང་མཛད། གཞན་ཡང་
སྔ་མོ་རི་བོ་དགེ་ལྡན་དུ་བཞུགས་དུས་མནལ་ལམ་ལ་རྫིང་བུ་ཞིག་གི་དཀྱིལ་དུ་སྣ་ཚོགས་པདྨའི་སྡོང་
པོའི་སྟེང་དུ་རྒྱལ་བ་ཤཱཀྱ་ཐུབ་པ་ལ་འཕགས་པའི་གནས་བརྟན་བཅུ་དྲུག་གིས་བསྐོར་ནས་བཞུགས་
པ་ཆོས་སྤྱོད་ཀྱི་སྒྲ་ལྷང་ལྷང་སྒྲོག་པའི་ཚལ་དུ་རྫིང་བུའི་མཐའ་ནས། དངོས་གྲུབ་སྩོལ་ཞེས་ཞུས་པས་
མཆོག་གི་དངོས་གྲུབ་གནང་བའི་སྣང་བ་ཞིག་བྱུང་། གནས་སྐབས་ཀྱི་དངོས་གྲུབ་ལ་བློ་རྩེ་གཏད་
ནས། ད་དུང་ཡང་དངོས་གྲུབ་སྩོལ་ཞེས་པས། གཙང་གི་རྒྱགས་ལྷག་ཁམས་སུ་འཁྱེར་བར་ཤོག།
ཅེས་གསུང་བ་ཞིག་བྱུང་། མནལ་སད་པ་ན་སྐུ་ཚེའི་མཇུག་ལ་ཁམས་སུ་ཕྲིན་ལས་འོང་བ་ཨེ་ཡིན་
སྙམ་པ་ཞིག་བྱུང་ནའང་། ཕྱིས་བརྟགས་ན་བླ་མ་དོན་ཡོད་པའི་ལུང་བསྟན་ལྟར་སྐྱེ་བ་ཕྱི་མ་ལ་ཁམས་
སུ་སྐྱེས་ནས་ཕྲིན་ལས་རྒྱ་ཆེན་ཞིག་འོང་བ་ཡིན་ལས་ཆེ། ཞེས་རྗེ་རང་ཉིད་གསུང་ངོ༌། །དེ་ནས་
ཡང་སྣང་ཐང་ཕྱོགས་ལ་ཕེབས། བྱང་ཆེན་སོགས་སུ་ཆོས་བར་མཛད། དེ་ནས་བོ་དོང་ལ་བྱོན།
དཔལ་ལྡན་དམག་ཟོར་ལྷ་མོ་འདི་སྐུ་སྐྱེ་མང་པོ་ནས་ཀྱི་ཆོས་སྐྱོང་ཡིན་པ་ལ་སྔར་རྗེས་གནང་ཞུ་བ་
སོགས་མ་མཛད་པས། དེ་ཞུ་བ་ལ་དེ་དུས་བོ་དོང་ན་རྒྱལ་སྲས་རིན་པོ་ཆེའི་དངོས་སློབ་རིན་པོ་ཆེ་

ཆོས་བཟང་དཔལ་བ་ཞེས་པ་བཞུགས་པས་དེར་བྱོན། ལྷ་མོའི་རྗེས་གནང་དགོས་ཞུས་པས་ཁོང་གི་
ཞལ་ནས། མདང་རྨི་ལམ་བཟང་། ལྷོ་ཕྱོགས་འདི་ནས་རླུང་ནག་འཚུལ་མའི་དཀྱིལ་ནས་དགེ་སློང་
ཞིག་བོ་དོང་གི་སྒོ་རྩར་སླེབས་བྱུང་བ་ལ་འདི་ནས་བུད་མེད་རྒྱན་ཅན་ཞིག་སོང་སྟེ། བསྟན་འཛིན་
ཆེན་པོ་ལ་བསུ་བ་བྱ་ཟེར་ནས་བྱུང་བ་རྨིས། ད་རེས་རང་འབྲུག་མོ་ཧོར་གྱིས་འཁྱེར་བ་འདྲ། ཧ་
ཧ་གསུང་ཞིང་། ལྷ་མོ་འདིའི་བཀའ་ལུང་མན་ངག་དང་བཅས་པ་རྫོགས་པར་གནང་། གཞན་ཡང་
ཁོང་པ་ལ་རྒྱལ་སྲས་རིན་པོ་ཆེའི་བཀའ་འབུམ་གྱི་ལུང་སོགས་ཆོས་མང་རབ་གསན་ཏོ། །དེ་ནས་
བྱང་ཆེན་དུ་ཕེབས་ཏེ་སྐབས་ཤིན་ཏུ་བདག་གི་བསམ་པ་ལ་འཆད་ཉན་འདི་ཇི་ལྟ་བུ་ཞིག་འོང་སྙམ་
ཡོད་པ་ལ། ནུབ་ཅིག་རྨི་ལམ་ན་སྔར་རི་བོ་དགེ་ལྡན་དུ་བཞུགས་དུས་ཞལ་འདྲིས་ཡོད་པའི་དགེ་སློང་
ཆོས་མཐུན་ཞིག་ཡོད་པ་དེ་བྱུང་ནས། ཁྱེད་ཀྱི་དོན་དེ་ངས་རྨི་ལམ་དུ་བརྟག་གིས་གསུངས་ནས་གཉིད་
ལོག་པའི་ཚུལ་མཛད། དེ་ནས་གཉིད་སད་དེ་ལག་པའི་ཕྱག་རྒྱ་ཞིག་མཛད་ནས། ཕུན་ཚོགས་གྲོལ་
ཐོབ་ཅིག་འོང་བའི་རིགས་སུ་ནི་ཡོད། བདེན། ཞེས་དང་། སྐྲག་མི་དགོས་བློ་འདུན་དཀོན་མཆོག་
ལ་གཏོད་ལ་བློ་ལྟོས་ཆོས། ཞེས་ཤུགས་དྲག་ཏུ་ཟེར་བ་ཞིག་རྨིས་པས་ད་ནི། ང་རང་བློ་དཀོན་མཆོག་
ལ་གཏད་ལ་བཤད་ཉན་བྱེད་པར་ཐག་གཅད་སྙམ་པ་ཐུགས་ལ་འཁྲུངས་གསུང་ངོ༌། །དེའི་ཚེ་འདི་
ལྟར་དགོངས་ཏེ། བྱང་ཆེན་འདིར་ཆོས་བར་འདྲ་དང་། སྐབས་སུ་ཐུགས་དམ་བྱེད་པའི་ཁང་པ་
ཞིག་དགོས་པར་འདུག་སྙམ་དུ་དགོངས་ཏེ། དེའི་མཐུན་རྐྱེན་ཤིང་ཆ་སོགས་བསྟན་པའི་སྦྱིན་བདག་
ཆེན་མོ་ཤཱཀྱ་དཔལ་པ་ལ་བཀའ་ལུང་གནང་ཞིང་། ཁོང་གིས་ཀྱང་གང་དགོས་ཕུལ་ཏེ་ས་གཞི་དེར་
བྱས་ན་གདུལ་བྱ་འཕྲིལ་ལས་རྒྱ་ཆེར་འོང་བའི་མཚན་ལྟས་སོགས་ཀྱང་ཡོད་པས་ཐེག་ཆེན་ཕོ་བྲང་
ཞེས་པའི་གཟིམས་ཁང་ཆེན་པོ་མེ་ཕོ་འབྲུག་གི་ལོ་ལ་བཏབ། དེ་དུས་བྱང་ཆེན་ན་སྒྲུབ་ཆེན་བསོད་
ནམས་བློ་གྲོས་པ་ཞེས་པ་བཞུགས་པ་ལ་ཁོང་རང་གི་བཀའ་འབུམ་གྱི་ལུང་དང་། གཞན་ཡང་ཤངས་
པའི་ཆོས་སྐོར་ཅི་རིགས་པ་རྣམས་གསན། ཡང་དེའི་ཚེ་དབོན་སྟོན་ཐུབ་པ་དཔལ་ཞེས་པའི་སྒྲུབ་
ཆེན་ཞིག་ལ་མགོན་པོ་བཞི་སྦྲག་གི་བཀའ་དང་གཞན་ཡང་བཀའ་ལུང་ཅི་རིགས་གསན་ཅིང་མགོན་
པོ་ཕྱག་དྲུག་པའི་བཀའ་ཡང་གསན་ནམ་སྙམ་མོ། །དེ་ནས་སྔར་བཀྲ་ཤིས་དོ་ཁར་རྗེ་བཙུན་ཙོང་
ཁ་པ་ཆེན་པོས་ཚད་མ་རྣམ་ངེས་ཀྱི་དོགས་གཅོད་གསན་པའི་ཟིན་རིས་རྣམས་དང་། དགེ་ལྡན་དུ་
རྒྱལ་ཚབ་རྗེ་ལ་རྣམ་འགྲེལ་གསན་པའི་གསུང་རྒྱུན་རྣམས་ལ་གཞི་བྱས་ཏེ་ཚད་མའི་བསྟན་བཅོས་ཆེན་
པོ་རིགས་པའི་རྒྱན་ཅེས་བྱ་བ་མེ་མོ་སྦྲུལ་གྱི་ལོའི་ཟླ་བ་བཅུ་པ་ལ་རྫོགས་པར་མཛད། དེ་ཕྱིན་ཆད་

རྗེ་རང་ཉིད་ཀྱིས་ཀྱང་འདི་ཉིད་ཀྱི་སྟེང་ནས་ལེགས་པར་གསུང་ཞིང་། དེའི་བར་དུ་ཕྲིན་ལས་ཀྱང་
རྒྱས་པར་བྱུང་། དེ་ནས་རྟ་ནག་རི་ཁུད་དུ་ཕེབས། ཤངས་པ་ཀུན་མཁྱེན་ཆེན་པོའི་དབོན་པོ་ཆོས་
རྗེ་བློ་བཟང་པ་རི་ཁུད་ཆོས་སྡེའི་གདན་སར་བསྐོ་གཞག་མཛད་དེ་ཆོས་བར་ལ་བཞུགས་དུས་ཏའི་སི་
ཏུ་ཆེན་པོས་སྣར་ཐང་མཁན་པོ་ལ་གདན་འདྲེན་གྱི་ཆིབས་དྲེལ་འདི་ཙམ་ལ་སླེབས་པ་ཡོད་ཟེར་བའི་
ཕོ་ཉ་བ་བྱུང་བས་རྐྱེན་བྱས། དེའི་ཚེ་རྗེ་འདིའི་དགོངས་པ་ལ་སྣར་ཐང་ཉེར་འཛིན་ཆེན་པོ་དེ་སྔ་མོ་
ནས་འདི་ལྟ་བུ་ཞིག་ལ་དགོངས་པ་གཏད་པར་འདུག་ནའང་། དེ་བས་ད་དུང་རེ་ཞིག་གནས་ངེས་
མེད་དུ་བཤད་ཉན་དང་རང་གི་ཐོས་བསམ་གོང་འཕེལ་བྱས་ན་དགའ་བ་འདུག །ཁྱད་པར་མཁས་
གྲུབ་རྗེ་ལ་སྔར་ཆོས་འབྲེལ་ཡོད་ཙམ་ཞིག་ལས་མ་བྱུང་། ད་དུས་འཁོར་གྱི་ཆོས་སྐོར་ཡོངས་སུ་རྫོགས་
པ་ཞིག་ཞུ་བ་ལ་ཡང་ད་ལན་འགྲོ་སྙམ་དུ་དགོངས་ཏེ། ཆོས་བར་གྱི་ངང་ནས་གསང་ཐབས་སུ་མཛད་
ནས་བྱོན། རི་བོ་དགེ་འཕེལ་དུ་ཕེབས། དེའི་ཚེ་རི་བོ་དགེ་ལྡན་དུ་མཁས་གྲུབ་ཐམས་ཅད་མཁྱེན་
པ་གཞན་དོན་ལ་གཤེགས་ཟེར་བའི་སྐད་ཅ་གསན་ནས། ད་ནི་རེ་ཞིག་ཕྱིན་ཀྱང་དོན་མ་གྲུབ་བོ་སྙམ་
དུ་དགོངས་ཏེ་དགེ་འཕེལ་དུ་ཟླ་བ་གཅིག་ཙམ་སྐུ་མཚམས་མཛད་དེ་བཞུགས་པའི་ནུབ་གཅིག་མནལ་
ལམ་ན་ད་ལྟ་བཀྲ་ཤིས་ལྷུན་པོའི་རྒྱབ་རི་འདིའི་རྣམ་པ་ཅན་གྱི་རི་རྩེ་ན་རྗེ་ཙོང་ཁ་པ་བཞུགས། རྐེད་
པ་ཙམ་ན་སེམས་དཔའ་ཆེན་པོ་འདུལ་འཛིན་བཞུགས། དེའི་སྨད་ཙམ་ན་རྗེ་རང་ཉིད་བཞུགས་འདུག།
དེ་ནས་སེམས་དཔའ་ཆེན་པོའི་ཞལ་ནས། རྗེ་བླ་མ་འདི་པ་ཡར་རྣ་བ་གཏོད་ལ་གསོན་དང་། རྗེ་
ཙོང་ཁ་པ་ཆེན་པོ་རང་རེ་པ་ལ་ལུང་བསྟན་མང་པོ་མཛད་ཀྱིན་འདུག་ཟེར་བ་ལ་རྗེ་འདི་པས་ལེགས་
པར་གསན་པས་གསུང་གི་སྒྲ་དབྱངས་མང་པོ་ཞིག་སྒྲོག་པ་ཕལ་ཆེར་མ་གོ །གསུང་གི་ཆ་ཤས་ཤིག་
ལ༑ དགེ་འདུན་གྲུབ་ཅེས་བོས་པ་ལ་བརྟེན་ནས། ས་ཕྱོགས་འདིར་ཚད་མ་རྣམ་འགྲེལ་གྱི་བསྟན་
པ་རྒྱས་པར་འགྱུར་བ་ཞིག་འོང་བ་ཡིན། ཞེས་གསུང་བ་ཞིག་གསལ་བར་ཚོར་བས་ལུས་ཀྱི་བ་སྤུ་
གཡོ་བ་ཞིག་བྱུང་། ཅི་ལ་ལྟ་བ་ཡིན་ནམ། སྐྱེ་བ་ཕྱི་མ་རྗེ་དང་མཇལ་བ་ཁོང་སྔ་བ་ཞིག་འོང་བ་
ཡིན་ནམ་སྙམ་པ་ཞིག་བྱུང་། ཡང་རྨི་ལམ་དེ་ཀའི་འཕྲོ་ལ་ཏའི་སི་ཏུ་ཆེན་པོ་དེ་གོས་འགང་དཀར་
པོ་ཞིག་གྱོན། ཞོ་ཁོག་ཅིག་ལག་ཏུ་ཁྱེར་ནས་རི་དེའི་རྩེར་རྗེ་བཙུན་ཙོང་ཁ་པ་ལ་མཇལ་གྱིན་འདུག་
པ་རྨིས། དེ་ནི། ཁོང་གིས་ཚེ་འདིར་རྗེ་དང་མཇལ། དམ་བཅའ་ཕུལ་བྱས་པའི་ལོ་རྒྱུས་འདུག་པ་
ལྟར་དགའ་བ་ཡིན་ནམ་སྙམ་ཞིང་གོང་གི་རྨི་ལམ་དེ་ཡང་དགོན་པ་འདེབས་པའི་གནས་ལུང་བསྟན་
པ་འདྲ་སྙམ་སྟེ། རེ་ཞིག་ལ་འདི་ཡིན་སྙམ་པའི་ངེས་པ་མ་རྙེད་པར་ཡིད་ལ་བཞག་སྟེ་གང་ཡིན་བརྟག་

པ་ལ་ཞུགས་སོ། །དེ་ནས་ས་ཕོ་རྟའི་ལོ་ལ་དགེ་འཕེལ་ནས་རྗེ་རང་ཉིད་ཀྱིས་བསྟན་འཛིན་བདག་
གི་ཡོངས་འཛིན་ཆེན་པོ་དྲི་མེད་བཤེས་གཉེན་པ་ཕྱག་ཕྱིར་ཁྲིད་དེ་སླར་ཡང་དབུས་ཕྱོགས་ལ་བྱོན།
མར་ལམ་སྙེ་མོ་རྒྱལ་བྱེད་ཚལ་དུ་ཕེབས་དུས་སྐུ་ལུས་ལ་འཁྲུ་བའི་སྙུང་གཞི་ཞིག་བྱུང་བ་ལ་ཞལ་ཟོན་
དམ་པར་མཛད་པས་ཇེ་བསྙུན་ལ་སོང་བའི་ནུབ་ཅིག་མནལ་ལམ་དུ་མཁའ་འགྲོ་མ་རུས་རྒྱན་དང་དབུ་
རྒྱན་གསོལ་བ། ཕྱག་གཡས་ན་ཌ་མ་རུ་བསྣམས་པ་ཞིག་ཌ་མ་རུའི་སྒྲ་དང་བསྟུན་ནས། རང་གི་
སྙིང་ཁར་ཟླ་བའི་དཀྱིལ་འཁོར་ཤར་ཤར་བྱས་པ། ཞེས་ཡང་ཡང་གསུང་པ་ཞིག་རྨིས་པས། ནད་
འདི་ཚ་བའི་ནད་མིན། གྲང་བའི་ནད་ཡིན་ཟེར་བར་འདུག །ཁ་གློད་སྙམ་དུ་ཚ་བའི་ཟས་བསྟེན་
པས་ཕན་སོང་། ཞེས་གསུང་ཞིང་སྐབས་དེར་སྙེ་མོ་སྐུ་ཞང་ཆོས་རྗེ་ལ་འཆི་བདག་འཇོམས་པའི་དབང་
ཞིག་ཀྱང་ཞུས་གསུང་ངོ༌། །དེ་ནས་དགེ་ལྡན་དུ་ཕྱག་ཕེབས། བྱང་རྩེ་བ་ཆོས་རྗེ་ནམ་མཁའ་དཔལ་
བ་ལ་བཅོམ་ལྡན་འདས་འཁོར་ལོ་ཆེན་པོ་བྱིན་རླབས་རྒྱུད་ཀྱི་དབང་ལུང་མན་ངག་སོགས་དང་། ཚེ་
དཔག་མེད་ལྷ་དགུའི་དབང་ཡང་གསན་ཅིང་། ཁོང་གིས་མཛད་པའི་དེའི་སྒྲུབ་དཀྱིལ་ཞིག་འདུག་
བའི་ཡིག་མཁན་ཡང་མཛད་དོ། །གཞན་ཡང་སྔགས་ཀྱི་བཀའ་ལུང་མང་པོ་གསན་ཅིང་། ཐུན་
མོང་བ་བྱང་ཆུབ་ལམ་གྱི་རིམ་པའི་འཁྲིད་རྗེ་ཙོང་ཁ་པ་ནས་བརྒྱུད་པའི་བློ་སྦྱོང་སྙན་བརྒྱུད་ཆེན་མོ་
སོགས་ཟབ་ཅིང་རྒྱ་ཆེ་བའི་ཆོས་མང་པོ་གསན། དཔོན་སློབ་ཕན་ཚུན་ཐུགས་ཤིན་ཏུ་ཕེབས་པར་བྱུང་།
ཡང་དགེ་ལྡན་དུ་རི་རྩེ་ཞིག་ཏུ་རྨི་ལམ་སྒུགས་པས། ཕོ་བདུད་བྲོ་བརྡུང་ཆེམས་སེ་ཆེམས། །ཟེར་
བ་ཞིག་བྱུང་བས་དགེ་ལྡན་དུ་བསྡད་ན་ཅུང་མི་དགའ་བ་ཡིན་པ་འདྲ་ཞེས་ཀྱང་གསུང་ངོ་། །དེ་ནས་
དབྱར་དེ་འཆད་ཁར་བྱོན། ལྷ་ཟུར་ཁང་པ་བསོད་ནམས་ལྷུན་གྲུབ་པ་དེ་དུས་བློ་སྦྱོང་གི་བདག་པོར་
བྱེད་ཀྱིན་འདུག་པས་ཁོང་པ་ལ་གཙོ་བོར་བློ་སྦྱོང་དང་། གཞན་ཡང་བཀའ་གདམས་ཀྱི་ཆོས་སྐོར་
མང་དུ་གསན། དེ་ནས་སྟོན་ཀ་རྒྱལ་པོ་སྡིངས་སུ་བྱོན། སྤྱན་སྔ་བ་རིན་ཆེན་འཕེལ་ལ་བཀའ་གདམས་
ཀྱི་ཆོས་སྐོར་མང་དུ་ཞུས་ཏེ་ཤིན་ཏུ་གུས་པར་མཛད། དེ་ནས་ཨེ་ཝཾ་དུ་བྱོན། དེ་ན་འཇམ་དབྱངས་
རིན་ཆེན་རྒྱལ་མཚན་ཞེས་པའི་བླ་མ་ཁྱད་པར་ཅན་ཞིག་ཡོད་པ་དེ་རྗེ་འདི་ཉིད་ཀྱི་སྐུ་སྐྱེ་སྔ་མ་ནས་
འབྲེལ་པ་ཅན་གྱི་བླ་མ་ཡིན་ཞིང་། དུས་ཀྱི་འཁོར་ལོའི་སྐོར་ལ་སྔར་ནས་ཐུགས་བཞེད་ཆེ་བར་ཡོད་
ནའང་ད་བར་མ་གྲུབ་པར་བླ་མ་དེ་ཉིད་ལ་དུས་ཀྱི་འཁོར་ལོའི་སྨིན་བྱེད་ཀྱི་དབང་རྫོགས་པ་དང་། གྲོལ་
བྱེད་སྦྱོར་བ་ཡན་ལག་དྲུག་གི་འཁྲིད། རྒྱུད་འགྲེལ་གྱི་བཤད་པ་རྒྱས་པ། མན་ངག་ཆ་ལག་དང་
བཅས་པ་རྣམས་དང་། ལྔ་བསྡུས་ཀྱི་རི་མོ་ཙམ་ཞིག་དང་པོ་གསང་ཕུར་ཐུགས་སྦྱོང་གི་དུས་མཛད་

ཅིང་དབྱངས་འཆར་སོགས་ཀྱང་སྔ་མོར་ལ་སྟོད་ལྷོར་མཛད་ཀྱང་དུས་འཁོར་གྱི་ས་བྲིས་ཡོངས་སུ་
རྫོགས་པའང་འདིར་མཛད། གཞན་ཡང་རྒྱུད་འབུམ་གྱི་ལུང་དང་། བཀའ་རྗེ་གནང་སོགས་མང་
པོ་ཞུས་ཏེ་འདི་ཕྱི་གཉི་གར་བཀའ་དྲིན་ཆེ་བའི་བླ་མ་གཅིག་ཏུ་མཛད་པ་ཡིན་ནོ། །དེ་ནས་རི་བོ་དགེ་
ལྡན་དུ་ཕེབས་ཏེ་བྱང་རྩེར་ཆོས་རྗེ་ནམ་མཁའ་དཔལ་བ་ལ་ཆོས་བཀའ་མང་པོ་ཞུ་དགོས་ཡོད་པ་རྣམས་
ཞུས། ཀོང་པོ་ཙ་རི་དང་མདོ་སྨད་སོགས་ལ་སྒྲུབ་པ་ལ་འབྱོན་པའི་ཐུགས་རྩེ་གཏད་ཡོད་ནའང་དེ་
དུས་ཕྱག་ཕྱི་པ་དབོན་པོ་དོན་རྒྱལ་ཞེས་པས་ད་ལྟ་གདན་མ་དྲངས་ན་འདིར་མི་བཞུགས་པ་འདུག་ཟེར་
གཙང་ཕྱོགས་ལ་བྱ་བཏང་བ་ལ་བརྟེན་ནས་གཙང་ཕྱོགས་ནས་གདན་འདྲེན་པ་སླེབས། བྱང་རྩེ་བ་
དང་འཆད་ཁ་པ་གཉིས་ཀྱི་ཐུགས་བཞེད་ལ་བྱང་རྩེ་བའི་གདན་ས་ལ་ཐུགས་བཞེད་ཆེ་བར་ཡོད་སྐབས་
སུ་རྗེ་བཙུན་མ་ལ་གསོལ་བ་འདེབས་པའི་བཀའ་བགྲོས་ཤར་དུས་རྗེའི་ཞལ་ནས། ཁོང་རྣམ་གཉིས་
ཐུགས་དམ་བཟང་བས་ངེད་རང་དཔོན་སློབ་ཀྱང་གསོལ་བ་བཏབ་པ་དྲག་ཅེས་བཀའ་བསྒོས་ནས། བྱང་
རྩེའི་སྟེང་དུ་གཙང་པ་རྣམས་དང་ཕྱོགས་གཅིག་གསོལ་བ་བཏབ་པའི་ཚེ་ཉམས་སྣང་ལ་རླུང་ཞིག་གིས་
དར་ལྕོག་གཙང་ཕྱོགས་ལ་བསྐྱོད་བྱུང་བས་ངེད་རང་གཙང་ཕྱོགས་ལ་འགྲོ་བ་ཞིག་འཆར་བ་འདུག་
གསུང་། སང་ཉིན་བརྟག་པ་མཛད་དུས་འཆད་ཁ་པ་རྒྱལ་ཚབ་བྱམས་པ་ལྟར་བཟང་པོའི་འདུག་སྟངས་
མཛད། ཞལ་ནུབ་ཕྱོགས་ལ་གཟིགས་ནས་ཟན་རིལ་བསྒྲིལ་བས་གཙང་ཕྱོགས་སུ་འབྱོན་པའི་བརྟག་
པ་བབས། དེ་རྗེས་རྗེའི་ཞལ་ནས་སྤྱན་སྔ་བ་ལ། དྲུང་ནས་ཀྱི་ཞལ་གཙང་ཕྱོགས་ལ་གཟིགས་པ་
དང་། བཞུགས་སྟངས་འདིས་གཙང་ཕྱོགས་སུ་བརྟག་པ་འབབ་པར་དེ་གོང་དུ་གོ་ལགས་ཤིང་། བྱམས་
བཞུགས་དེའང་ཕྱིས་རྗེ་བཙུན་གྱི་སྐུ་ཁྱད་པར་ཅན་ཞིག་བཞེངས་པའི་ལྟས་ཡིན་པ་འདུག་གོ །ཞེས་
གསུང་ངོ༌། །དེ་ནས་གདན་འདྲེན་པ་རྣམས་ཀྱིས་ཞུ་བ་ཕུལ་བ། ད་ཡབ་སྲས་ཕྱོགས་མཐུན་དུ་ཕེབས་
ཏེ༑ གཙང་ཕྱོགས་སུ་མདོ་སྔགས་སྦྲེལ་བའི་བཤད་ཉན་མཛད་ན་བསམ་གྲུབ་རྩེ་པ་སོགས་ཀྱིས་སྦྱིན་
བདག་ཀྱང་མཛད་པ་ཡོད་པས་ཅིས་ཀྱང་འབྱོན་པ་དགོས་ཞེས་ནན་གྱིས་ཕུལ་བ་ལ་བརྟེན་ནས་ལྕགས་
ཕོ་སྦྲེའུའི་ལོ་ལ་གཙང་ཕྱོགས་ལ་ཕེབས། སྣར་ཐང་དུ་བྱོན། དེ་སྐོར་ལ་སྣར་ཐང་བྱང་ཆེན་གཉིས་
སུ་ཕལ་ཆེར་བཤད་ཉན་མཛད། ཁྱད་པར་སྣར་ཐང་དུ་འདུལ་བའི་གླེང་འབུམ་ཆེན་མོ་དང་སོ་ཐར་
གྱི་ཊིཀའི་རྩོམ་པ་མཛད། དེ་ནས་བསམ་གྲུབ་རྩེ་ནས་རྗེ་དཔོན་སློབ་གཉིས་ཀ་གདན་དྲངས་ཏེ་མདོ་
སྔགས་ཀྱི་འཆད་ཉན་མཛད་པའི་བདག་རྐྱེན་བཟང་པོ་རིམ་པ་བཞིན་དུ་མཛད། དེ་ནས་བྱང་ཆེན་
སྣར་ཐང་སོགས་སུ་རིམ་པར་བྱོན་ཏེ་བཤད་ཉན་གཙོ་བོར་མཛད། དེ་དུས་དགོངས་པ་ལ། སྔ་དུས་

བོད་འདིར་ལོ་ཆེན་ཡབ་སྲས་ཀྱི་རིང་ལ་བཤད་ཉན་དར་བར་བྱུང་འདུག་ནའང་གཞི་གསུམ་གྱི་ཕྱག་
ལེན་ཆེར་མ་བྱུང་། ད་འདུལ་བའི་བསླབ་ཁྲིམས་རྣམ་པར་དག་པ་ཞིག་གཞིར་བཟུངས་ཏེ་དེའི་སྟེང་
ནས་བཤད་ཉན་གཙོ་བོར་བྱེད་པ་ཞིག་བྱ་དགོས་ཏེ། དེའི་རྟེན་འབྲེལ་དུ་བསླབ་ཁྲིམས་ཀྱི་བཅའ་ཡིག་
ཆེན་མོ་འདི་ཆུ་མོ་ཕག་གི་ཟླ་བ་དྲུག་པའི་ཡར་ཚེས་ལ་དཔལ་བྱང་ཆུབ་ཆེན་པོར་མཛད། དེ་ནས་
བཟུང་སྟེ་གཞི་གསུམ་གྱི་ཕྱག་ལེན་བར་མ་ཆད་དུ་ཡོད་པ་ཡིན་ནོ། །སྔ་གོང་སྤྲེ་ལོ་དེ་ལ་བྱང་ཆེན་
དུ་བཞུགས་པའི་སྐབས་ཤིག་ཏུ་རྗེ་ཡབ་སྲས་གཉིས་ཀ་ལ་སྐུ་དོག་ཤིན་ཏུ་ཆེ་བའི་མཚན་མ་བྱུང་སྟེ།
རྗེ་ཤེས་རབ་སེངྒེ་བསམ་གྲུབ་རྩེའི་གཟིམས་ཁང་བདེ་གསལ་དུ་བསྙུང་པའི་ཚུལ་བསྟན། སྐུ་ཆགས་
ཀྱི་མཚན་མ་བཟློག་པའི་ཕྱིར་དུ་རྣལ་འབྱོར་གྱི་དབང་ཕྱུག་བཟང་པོ་རྒྱལ་མཚན་པས་མགོན་པོའི་གཏོར་
ཆེན་ཐུན་མོང་མ་ཡིན་པ་མཛད་པས་མཚན་མ་ངན་པ་བཟློག་སྟེ་སྐུ་ཁམས་བཟང་བར་བྱུང་ནས་རྒྱུད་
ཀྱི་འཆད་ཉན་ལ་ཤིན་ཏུ་འགྲུས་པར་མཛད། རྗེ་བླ་མ་འདི་པས་བྱང་ཆེན་དུ་སྐུ་ཆགས་ཀྱི་མཚན་མ་
བཟློག་པའི་ཕྱིར་དུ་སྐུ་མཚམས་ཟླ་བ་དགུ་ཙམ་གྱི་བར་དུ་དམ་པར་མཛད་དེ་དུས་ཐུགས་དམ་ལ་ཤིན་
ཏུ་འགྲུས་པར་མཛད་ཅིང་། ཁྱད་པར་རྗེ་བཙུན་མ་དཀར་མོའི་ཚེ་སྒྲུབ་གཙོ་བོར་མཛད་པ་ཡིན་ལ།
འདི་ལ་རྗེ་རང་གི་གསུང་ནས། སྤྱིར་རྗེ་བཙུན་མ་དཀར་མོ་འདི་ལ་བརྟེན་ནས་གཙོ་བོར་ཚེ་བསྒྲུབས་
ན་ཞར་ལ་ཤེས་རབ་འཕེལ་ཞིང་། གཙོ་བོར་ཤེས་རབ་བསྒྲུབས་ན་ཞར་ལ་ཅིག་ཤོས་འཕེལ་བར་གསུངས་
པས་དེའི་དུས་སུ་རྗེ་བཙུན་མ་དཀར་སྔོའི་བསྟོད་པ་འདི་དག་དང་། བླ་མ་ཡབ་སྲས་ཀྱི་བསྟོད་པ་རྣམས་
དང་། གཞན་ཡང་འདོད་ལྷ་ཆོས་སྐྱོང་སོགས་ཀྱི་བསྟོད་པ་གསོལ་འདེབས་དང་སྨོན་ལམ་སོགས་ཀྱི་
རྩོམ་པ་འདི་རྣམས་ཀྱང་བྱས་ཤིང་། དེ་ཡང་བྱེད་འདོད་ཙམ་གྱིས་ཡིད་ལ་ལམ་སྟེ་ཤར་ནས་ཁ་ནས་
ཚིག་ཏུ་འདོན་པ་ཞིག་བྱུང་གསུང་། གཞན་ཡང་དེ་དུས་སུ་རྗེ་བཙུན་མ་དཀར་སྔོ་གཉིས་དང་། རྡོ་
རྗེ་འཇིགས་བྱེད་དཔའ་གཅིག་དང་། མགོན་པོ་ཕྱག་དྲུག་པ་སོགས་ལྷ་དང་ཆོས་སྐྱོང་མང་པོའི་ཞལ་
གཟིགས། ཁྱད་པར་དཔལ་མགོན་གདོང་བཞི་པ་བྱོན་ནས། ཁྱོད་པཎྜི་ཏ་ཆེན་པོ་ཡིན་པས་ངའི་
བསྟོད་པ་ཞིག་རྩོམས་གསུངས་ནས་བསྟོད་པ་འདི་མཛད་དོ། །ཡང་དེ་དུས་ཐོ་རངས་མནལ་ལ་སོང་
མ་སོང་ཞིག་ལ་བུད་མེད་དཀར་མོ་ཞིག་གིས་རིན་པོ་ཆེའི་སྣོད་བདུད་རྩིས་གང་བ་ཞིག་དྲངས་པ་རྨིས།
དེ་རྗེ་ཤེས་རབ་སེང་གེ་ལ་ཞུས་པས། ཤིན་ཏུ་བཟང་གསུང་། གཞན་ཡང་སྐུ་མཚམས་དེའི་མཇུག་
ལ་མདོ་སྡེ་སོགས་བཀའ་འགྱུར་རྣམས་ལ་གཟིགས་རྟོག་མཛད་པས་ཉིན་མོ་ཇི་ཙམ་གཟིགས་པ་ཐམས་
ཅད་མཚན་མོ་ཐུགས་ལ་འདོན་པ་སོགས་ཐུགས་དམ་གྱི་བོགས་ཀྱང་ཆེ་བར་བྱུང་གསུང་ངོ༌། །དེ་

ནས་སྐུ་མཚམས་གྲོལ་ནས་བསྟོད་པ་གསོལ་འདེབས་རྣམས་ཀྱི་ལུང་མཛད་དུས་རྗེ་བཙུན་མའི་བསྟོད་
པ་རྣམས་ཀྱི་ཚེ་རྗེའི་གསུང་ནས། འདི་ལྟར་ན་རྗེ་བཙུན་མའི་ཞལ་གཟིགས་པ་འདྲ་མོ་འདུག །ཧ་
ཧེ་གསུང་། ཡང་རྗེ་ཤེས་རབ་སེང་གེ་རྗེ་ཙོང་ཁ་པ་ཆེན་པོའི་དྲུང་ན་བཞུགས་དུས་རྗེ་ཙོང་ཁ་པ་ཆེན་
པོས། ཁྱེད་རང་གཙང་ཕྱོགས་སུ་བྱོན་ལ་རྒྱུད་ཀྱི་བཤད་ཉན་མཛོད། གནོད་སྦྱིན་མ་ཆེན་མོ་ཞིག་
གིས་སྦྱིན་བདག་གི་གཙོ་བོ་བྱེད། སློབ་མའི་གཙོ་བོ་སྐྱེ་བ་མང་པོར་གཤིན་རྗེའི་གཤེད་ཀྱིས་རྗེས་སུ་
བཟུང་པའི་རྣལ་འབྱོར་པ་ཆེན་པོ་ཞིག་གིས་ཐོག་དྲངས་སྐལ་ལྡན་མང་པོ་འབྱུང༌། ཞེས་པའི་ལུང་
བསྟན་ཡོད་པ་ལྟར་དེ་དུས་སུ་བྱང་སེམས་ཤཱཀྱ་དཔལ་བས་ལྷུན་པོ་རྩེར་གདན་དྲངས་ཏེ་སྔགས་ཀྱི་
ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད། དེ་ནས་སེང་གེ་རྩེར་བྱོན། དེར་རྗེ་འདི་པ་དང་
སྐལ་ལྡན་གྱི་སློབ་མ་འགའ་ཞིག་ལ་གསང་བ་འདུས་པའི་རིམ་ལྔའི་འཁྲིད་གནང་། རྒྱུད་འགྲེལ་གྱི་
བཤད་ལུང་ཞིག་ཀྱང་མཛད་དེ་སླར་ཡང་དབུས་ཕྱོགས་ལ་གཤེགས་པ་ལ་རྗེ་འདི་པས་ཚ་ཤོད་བར་
སྐྱེལ་མ་ཕེབས། བསམ་གྲུབ་རྩེར་བྱོན། དེ་ནས་ཤངས་ཕྱོགས་ལ་མཛད་དེ་རྗེ་ཤེས་རབ་སེང་གེ་བ་
དགེ་ལྡན་ལ་གཤེགས་སོ། །དེ་ནས་རྗེ་འདི་པས་ཤིང་ཕོ་བྱི་བའི་དགུན་ཆོས་ལ་ཤབ་ཀྱི་བདེ་ཆེན་རྩེར་
ཕེབམ། བྱང་སེམས་ཤཱཀྱ་དཔལ་བས་ཞབས་ཏོག་མཛད། དེ་ནས་བྱང་ཆེན་ལ་ཕེབས། དེ་དུས་
བྱང་ཆེན་དུ་མནལ་ལམ་ཞིག་ལ་སྐྱེས་མཆོག་ཨཱ་ནན་ཆོས་རྗེ་བྱོན་ནས། བྱེད་པ་སེམས་ཅན་ཀུན་
དོན་བྱེད། །གསུང་བ་ལ་རྗེ་འདི་པས་ལན་དུ། འོང་བ་སེམས་ཅན་གཅིག་གི་དོན་ཀྱང་མི་འོང་གསུངས་
ནས་བཞད་པ་ཞིག་རྨིས་གསུང་། གནས་དེ་དང་སྣར་ཐང་སོགས་སུ་ཆོས་བར་མཛད། དེ་ནས་གླེགས་
བམ་རིན་པོ་ཆེའི་ལུང་ཡང་སྔར་ནས་མ་གསན་པས་གསན་འདོད་ཆེ་བ་དང་། སྒྲ་ཀ་ལཱ་པའི་ས་བྲིས་
ཡོངས་སུ་རྫོགས་པ་ཞིག་མཛད་བཞེད་ཀྱིས་ཀུན་ནས་བསླངས་ཏེ། ལོ་དེའི་སྟོན་མཇུག་ལ་དཔལ་
སྡིངས་ལ་བྱོན་ཏེ། ལོཙཱ་བ་ཆེན་པོ་ཐུགས་རྗེ་དཔལ་བ་ལ་སྒྲའི་ས་བྲིས་ཐོགས་ཤིག་ཞུས། ཡོངས་
སུ་རྫོགས་པ་རྟིང་སོར་མཛད་པར་ཞུས་ཏེ་ཤིང་མོ་གླང་ལོའི་དགུན་ཆོས་ལ་བོ་དོང་ལ་བྱོན། ཆོས་
ཐོག་གཅིག་བཞུགས། ཆོས་གྲོལ་མཚམས་ཤིག་ཏུ་བླ་བྲང་སེར་པོར་གྲགས་པ་དེར་ཐོ་རངས་ཤིག་
མགོ་ཕུར་ནས་ཡོད་ཙ་ན་བར་སྣང་ལ་བུད་མེད་ངུས་པའི་སྐད་ལྷང་བ་ཞིག་བྱུང་། མགོ་ཕུར་བ་བསངས་
ཏེ༑ ཅི་བྱུང་བ་ཡིན་དྲིས་པས། ངའི་མིང་པོ་སངས་རྒྱས་ཀྱི་བསྟན་པ་ལ་གཅེས་པ་ཞིག་ཡོད་པ་དེ་
གཤེགས་པས་ངུ་བ་ཡིན་ཟེར། དེ་སུ་ཡིན་བྱས་པས། དེ་བཤད་ན་ཁྱོད་ཀྱང་མྱ་ངན་བྱེད་འོང་བས་
མི་སྒྲ་ཟེར། ཅི་ཡིན་ནམ་སྙམ་དུ་སེམས་མ་བདེ་བ་ཞིག་བྱུང་། ཡང་དེ་དུས་ཐོ་རངས་ཤིག་སྔར་

གྱི་བུད་མེད་དེའི་སྐད་ལྷང་བ་ཞིག་བྱུང་། མགོ་བོ་བསངས་ཏེ་ཉན་པས། དེ་ན་ཁྱོད་ཀྱི་དགོན་པ་
ཡོད། །གདུལ་བྱ་དག་ཀྱང་དེར་འདུ་ཞིང༌། །ཁོ་མོའང་ཁྱོད་ཀྱི་རྗེས་སུ་འབྲང་། །ཁྱོད་ཀྱི་རྗེས་
འབྲང་སྐྱོབ་པར་བྱེད། །ཅེས་ཟེར། དགོན་པ་ཇི་ལྟ་བུ་ཞིག་འོང་། དགོན་པའི་མིང་ཇི་སྐད་ཟེར་
བྱས་པས། ལག་པ་གཉིས་ཐལ་མོ་ཁོང་སྟོང་དུ་སྦྱར་ཏེ། དགོན་པ་འདི་ལྟ་བུ་ཞིག་འོང་། དགོན་
པའི་མིང་ལ་མུ་ཁྱུད་ཅན་ཟེར། དེ་མཁའ་འགྲོའི་བརྡ་སྐད་ཡིན་ནོ་ཨང་ཟེར་ཏེ་ཡལ་སོང་། ཡང་
དེ་དུས་ལྷ་མོ་འདིའི་ཞལ་ནས། རྟེན་འབྲེལ་ཁྱད་པར་ཅན་ཡོད་པས་ཚོགས་སུ་མ་ཎི་བརྒྱ་རྩ་རེ་ཡང་
མ་ཆད་པར་ཚུགས་ཤིག་གསུང་། ཡང་དེ་དུས་དགེ་བཤེས་ཤིག་ལ་ལྷ་མོ་འདི་སྤྱན་དྲངས་པ་བྱོན་
པ་ལ། ངས་བཤད་སྒྲུབ་གང་བྱས་ན་བསྟན་པ་དང་སེམས་ཅན་ལ་ཕན། དགོན་པ་ག་ན་ཡོད། དགེ་
ཚུལ་ཞིག་ཀྱང་ག་ན་ཡོད་ཞུས་པས། དེའི་ཞལ་ནས། བཤད་སྒྲུབ་དང་ཁྱད་པར་འཆད་ཉན་བྱས་
ན་བསྟན་པ་ལ་ཕན་སྟོབས་ཆེ། དགོན་པ་ཞིག་མ་གི་ན་ཡོད། མིང་ལ་མུ་ཁྱུད་ཅན། དེ་ཡང་བརྡ་
སྐད་ཡིན་ནོ་ཨང་། དགེ་ཚུལ་ཞིག་ཕ་གི་ན་ཡོད། སྙིང་རྗེ་རྗེ་ཞིག་ཕ་གི་ན་ཡོད་དོ་ཟེར་ཏོ། །དེ་
ནས་ཆོས་བར་ལུང་ནག་ཤེལ་དཀར་རྩར་ཕེབས་པའི་སྟེང་དུ་ས་གཡོ་བ་ལ་སོགས་པའི་ལྟས་སྣ་ཚོགས་
བྱུང་། དེ་ནས་རི་བོ་དགེ་ལྡན་དུ་རྗེ་ཤེས་རབ་སེང་གེ་གཤེགས་ཟེར་བའི་སྐད་ཅ་འབུལ་མཁན་སླེབས།
མང་ཇ་གཅིག་གི་སྟེང་དུ་ཐུགས་དགོངས་རྫོགས་པའི་བསྔོ་བ་དང་། དགེ་ལྡན་ལ་འགྲོ་བའི་འབུལ་
སྡུད་སྔ་མ་ཡང་དེ་ནས་མཛད་པ་ཡིན། དེ་ནས་ཡང་བདེ་ཆེན་རྩེར་ཕེབས་ཏེ་དཔྱིད་ཆོས་ནས་སྟོན་
གྱི་བར་བཞུགས། སེང་གེ་རྩེ་ནས་ཞབས་ཏོག་བསྒྲུབས། རྗེ་འདི་བས་ལྷུན་པོ་རྩེར་བྱོན་ཏེ། ཀུན་
མཁྱེན་ཆོས་རྗེ་ལ་གཤིན་རྗེའི་གཤེད་ཀྱི་འཕྲུལ་འཁོར་ཆེན་མོ་དེ་ཞུས། དེ་ནས་བདེ་ཆེན་རྩེར་སྟོན་
ཆོས་ལ་ལོ་ཆེན་ཐུགས་རྗེ་དཔལ་བ་སྤྱན་དྲངས་ཏེ་སྔར་གྱི་ཀ་ལཱ་པའི་ས་བྲིས་ཀྱི་འཕྲོ་དང་། སྡེབ་སྦྱོར་
རིན་ཆེན་འབྱུང་གནས་སོགས་ཐ་སྙད་ཀྱི་གཙུག་ལག་ཀྱང་མང་དུ་གསན། ཁྱད་པར་ཀ་ལཱ་པའི་གཞུང་
དོན་འགའ་ཞིག་ལ། འདི་རང་འགྲེལ་པ་དང་བསྟུན་འདི་ལྟར་ཡིན་པ་འདྲ་ཞེས་ཡར་ཞུས་པས་ཁོང་
གིས་ཐལ་མོ་སྦྱར་ཏེ། ངོ་མཚར་ཆེ། ཁྱེད་རང་སྔ་ནས་མཁས་པར་འདུག །ང་ལ་སློབ་མི་དགོས་
པར་འདུག་གོ་གསུངས་ནས་ཤིན་ཏུ་དགྱེས་པར་བྱུང་། གཞན་ཡང་སྒྲོལ་མ་ཡིད་བཞིན་ནོར་བུའི་
རྗེས་གནང་སོགས་བཀའ་ཡང་འགའ་རེ་གསན་ཅིང་། ཁྱད་པར་སྔ་ནས་ཡང་ཡང་ཡིད་ལ་གཅགས་
པའི་གླེགས་བམ་རིན་པོ་ཆེའི་ལུང་གསན་དུས། དྲུང་ནས་ཀྱིས་སུ་ལ་གསན་ཞུས་པས་ཁོང་གི་ཞལ་
ནས། བདག་གིས་ཆོས་འཁོར་སྒང་པ་ཆོས་རྗེ་སེང་གེ་རྒྱལ་མཚན་པ་ལ་ཞུས། ཁོང་འབྲོམ་གྱི་སྤྲུལ་

པར་བྱེད་པར་གདའ་གསུང་ཞིང་། གཞན་ཡང་དེ་དུས་ཁོང་གི་གསུང་ནས། གླེགས་བམ་རིན་པོ་
ཆེ་ནས་འབྱུང་བ་ལྟར་ད་སྟེ་ཡུན་མི་རིང་བར་ཁྱེད་རང་གི་ཡུལ་ཕྱོགས་སུ་བསྟན་འཛིན་གྱི་དགེ་སློང་
བགྲེས་པོ་ཞིག །འབྲོམ་གྱི་རྣམ་ཐར་ཞུ་ཟེར་འོང་གིས། དེ་དུས་དགེ་སློང་དེ་ལ་འབྲོམ་གྱི་འདུ་ཤེས་
ཞོག །ཁྱེད་རང་སྤྱན་རས་གཟིགས་སུ་སྒོམས་ལ་གླེགས་བམ་རིན་པོ་ཆེ་ལེགས་པར་སྟོན་ཅིག་གསུང་
གིན་འདུག་པ་དང་མཐུན་པར་ཁོ་བོ་སྐལ་བར་ལྡན། གླེགས་བམ་རིན་པོ་ཆེ་འདི་འབྲོམ་ལས་ཐོས་
ནས་འབྲོམ་ལ་འཆད་པར་འདུག་པས་ད་ནི། ཆོས་བདག་པོ་ལ་འཕྲོད་པ་ཡིན་ནོ་ཞེས་གསུངས་ནས་
ཐུགས་དགྱེས་པར་བྱུང་ལ། འདི་རྣམས་ལ་བརྟགས་ན་ཡང་རྗེ་བླ་མ་འདི་ཉིད་འབྲོམ་ཐུགས་རྗེ་ཆེན་
པོའི་སྤྲུལ་པ་ཡིན་པར་གདོན་ཟ་བ་ཡིན་ནོ། །གནས་དེར་བཞུགས་པའི་ངང་ནས་སྔར་འབུལ་སྡུད་
བྱས་པའི་སྤྱད་དངོས་རྣམས་ཀྱིས་རྗེ་ཤེས་རབ་སེང་གེའི་དགོངས་པ་རྫོགས་ཐབས་ལ་རི་བོ་དགེ་ལྡན་
དུ་མང་སྐོལ། འབུལ་བ་འགྱེད་བཅས་སོགས་ཀྱི་རྫོང་སྟར་ཡང་དེ་ནས་མཛད་པ་ཡིན་ནོ། །དེ་ནས་
མེ་ཕོ་སྟག་གི་ལོའི་དགུན་ཆོས་ལ་བོ་དོང་ལ་བྱོན་ཏེ་ཆོས་བར་མཛད། སྦྱིན་བདག་རྣམས་ཀྱིས་ཞབས་
ཏོག་ཕུན་སུམ་ཚོགས་པ་བསྒྲུབས་ཤིང་། ཁྱད་པར་ལྷ་མོ་དམག་ཟོར་འདིས་ཉེ་གནས་ཁྱད་པར་ཅན་
ཞིག་ཕུལ་ཏེ་སྲུང་སྐྱོབ་ཚུལ་བཞིན་དུ་མཛད་པ་ཡིན་ནོ། །དེ་ནས་ཤབ་ཀྱི་བྲག་གཞུག་གི་རྩེ་རྒྱལ་དུ་
ཕེབས། ཁྱུང་རྩེ་བ་ནང་པ་དཔལ་འབྱོར་པས་ཞབས་ཏོག་མཛད་དེ་ཆོས་པར་མཛད། དེ་ནས་རིམ་
གྱིས་སྣར་ཐང་དུ་ཕེབས་ཏེ་དཔོན་སློབ་རྣམས་ཀྱིས་སྐུ་རིམ་ལ་བཀའ་འགྱུར་གྱི་གསུང་སྒྲོག་མཛད་པ་
ཡང་དེ་ནས་བཟུངས་ཏེ་ལོ་རེ་བཞིན་རྒྱུན་མ་ཆད་པར་མཛད་པ་ཡིན་ནོ། །རྗེ་བཙུན་བླ་མ་ཐམས་
ཅད་མཁྱེན་པ་དགེ་འདུན་གྲུབ་པ་དཔལ་བཟང་པོའི་རྣམ་ཐར་ངོ་མཚར་རྨད་བྱུང་ནོར་བུའི་ཕྲེང་བ་ལས།
གཙོ་བོར་བཤད་ཉན་གྱི་སྒོ་ནས་རྒྱལ་བའི་བསྟན་པ་ལ་ཕན་པར་མཛད་པའི་རིམ་པར་ཕྱེ་བ་སྟེ་གསུམ་
པའོ།། །།
དེ་ནས་སྣར་ཐང་དུ་རྗེ་འདི་པས་ཉེ་གནས་ཆེན་པོ་དོན་གྲུབ་གྲགས་པ་ལ། ངེད་ལ་ཚེ་འདིར་
རྗེ་ཤེས་རབ་སེང་གེ་སྐུ་དྲིན་ཆེན་བ་ཡིན། དེའི་སྐུ་དྲིན་བསབ་ཕྱིར་དུ་ཆོས་ཕྱོགས་ནས་བཤད་ཉན་
བྱས་ཏེ་ལག་རྗེས་ཤིག་འཇོག །འཇིག་རྟེན་ཟང་ཟིང་གི་ལོངས་སྤྱོད་ནང་རྟེན་དུ་རྟེན་བཞེངས་ཤིག་
བྱས་ཏེ་ལག་རྗེས་དོད་པ་ཞིག་བྱས་ན་བསམ་པས། རྟེན་དེ་བཞུགས་ས་ཞིག་སྣར་ཐང་གི་སྤྱི་སྒོས་
གང་འཐད་ཅིག་ཏུ་དཀར་མེའི་རྒྱུན་ནང་འབྱོར་ཅིག་དང་བཅས་ཏེ་བྱུང་ན་བསམ་པ་ངེད་རང་གི་འདོད་
མོས་ཡིན་པས་ཅིས་ཀྱང་དགོས་ཞུས་པས་དེ་ལ་ཁོང་པ་ན་རེ། ཉིད་ཅག་གི་དེ་འདྲ་ལ་སྐོར་རྫོངས་

སྟོབས་ཆེན་དང་བཅས་པ་དགོས་ཀྱིན་ཡོད། ངེད་ལ་འབུལ་རྒྱུ་མེད་པས་འདིར་བཞུགས་ས་མི་འོང་
གསུང་བས་དེར་ཡི་ཆད་པ་ཞིག་བྱུང་། ཡང་རྟེན་དེའི་བཞུགས་ས་ཞིག་སེང་གེ་རྩེར་ཞུས་ནས་དཔལ་
སྡིངས་སམ་གངས་ཅན་གང་འཐད་དུ་དགོས་ཞུས་པ་ལའང་དགོན་ཁག་གཞན་གྱིས་ཆགས་སྡང་གིས་
བཀག་སྟེ་མ་བྱུང་། ཡང་སྣང་གསལ་གྱི་ལྡན་འདིར་འགྲམ་བཙུགས་པ་ཙམ་བྱས་པ་ལའང་གཞན་
དག་གིས་བཀག་སྟེ་མ་བྱུང་བ་ལ། ད་ནི། ཇི་ལྟར་བྱས་ན་འོང་སྙམ་དུ་དགོངས་པ་བཏང་བས། དང་
པོ་རྗེ་བཙུན་ཙོང་ཁ་པས་ལུང་བསྟན་པ་དེ་དང་། ཕྱིས་བོ་དོང་དུ་ལྷ་མོ་འདིས་ལུང་བསྟན་པའི་དགོན་
པ་དེ་ཡང་འདི་ག་ཡིན་པ་སྲིད། ཁྱད་པར་སྔར་རྗེ་ཤེས་རབ་སེང་གེ་བསམ་གྲུབ་རྩེ་ནས་སྣར་ཐང་
ལ་འབྱོན་རེས་ཀྱིས་བཀྲ་ཤིས་ལྷུན་པོའི་དགོན་ས་འདི་ལ་ཕྱག་མཛུབ་གཏད་དེ། ས་ཕྱོགས་འདི་ན་
དགེ་འདུན་གྲུབ་མགོ་བོ་སྐྱ་ཡེར་ཡེར་ཆོས་འཆད་ཀྱིན་འདུག་པ་ཞིག་སེམས་སྣང་ལ་དུས་རྒྱུན་དུ་འོང་
གསུང་བ་ཞིག་ཡང་ཡང་ཡོད་པ་ལ་བརྟེན། ས་ཕྱོགས་འདི་ག་དགོན་པའི་གནས་སུ་བཟང་བར་གཟིགས་
ཏེ་འདི་ཉིད་དུ་དགོན་པ་འདེབས་པར་ཐུགས་ཐག་བཅད་ལ། སྤྱིར་སྔ་མོ་ནས་བླ་མ་ལྷ་དང་བཅས་
པས་ལུང་བསྟན་དེ་ལྟར་ཡོད་ཕྱིན་རྗེ་རང་ལ་ངེས་ངེས་ཡོད་ནའང་སྦས་པའི་ཚུལ་དུ་དེ་ལྟར་མཛད་
དོ༑ ༑དེ་ནས་ནང་རྟེན་བཞེངས་པར་དགོངས་ཏེ་ཕྱག་ན་ཡོད་པའི་རྫས་རྣམས་བསྡོམས་པས་ཞོ་བཅུ་
བཞི་བྱུང་སྟེ་རྟེན་ཆེན་པོ་རང་ཞིག་མི་འགྲུབ་པ་འདྲ་དགོངས་པ་ལ་སྒོ་རི་མཁན་པོ་དང་དྲུང་གསོལ་
དགེ་བ་གཉིས་ན་རེ། རྗེ་རིན་པོ་ཆེའི་དགོངས་པ་དེ་བཞིན་ཡིན་ན་བསམ་གྲུབ་རྩེའི་མི་དྲག་པ་རྣམས་
ལ་སྡེ་པ་ནས་ཇ་ཆང་དང་དྲོ་བཞེས་གནང་ནས་རྗེ་རང་གིས་དགེ་བསྐུལ་གྱི་བཀའ་ལུང་ཞིག་གནང་
བ་ཟབ་ཞུས་པས། དེ་བཞིན་བྱེད་གསུངས་ནས་སྦྱིན་བདག་གྲྭ་པ་བུ་སློབ་རྣམས་ལ་དགེ་བསྐུལ་རྒྱ་
ཆེར་མཛད་པས་ཉིན་གཅིག་རང་ལ་དར་རྒྱས་པ་རང་གིས་གསེར་ག་འཕྲ་མང་དང་། གསེར་གྱི་སྐུ་
ཆ་གཅིག །རྡོ་རིངས་པས་གསེར་ག་གཅིག །བྲང་ཚལ་བས་གསེར་ག་གཅིག །རྒྱ་བར་པས་གསེར་
ག་གཅིག་རྣམས་ཀྱིས་ཐོག་དྲངས་པའི་གསེར་ཟངས་ཀྱི་འབུལ་བ་སྟོབས་ཆེ་བ་དང་། ནས་ཁལ་སྟོང་
རྭ་ཅན་ཙམ་ཞིག་བྱུང་ཞིང་། དེ་ནས་ཀྱང་རིམ་གྱིས་བྱུང་བའི་སྤྱད་དངོས་རྣམས་བསམ་གྲུབ་རྩེར་
བཞག །མྱུར་དུ་བཞེངས་པའི་ཐུགས་འདུན་བཏང་སྟེ། མེ་མོ་ཡོས་ལོའི་དགུན་ཆོས་ལ་གནས་རྙིང་
ལ་བྱོན། དགུན་ཆོས་དང་པོ་ལ་ཨ་མི་ཡོལ་དུ་བཞུགས། དེ་ན་བཞུགས་པའི་གནས་རྙིང་མཁན་
ཆེན་ཞིག་གིས་རྗེ་འདི་པ་ལ་སྣེའུ་ཟུར་པའི་སྐུ་སྐྱེ་བ་བཞེས་པ་ཡིན་ཟེར་བའི་ལུང་བསྟན་ཀྱང་ཡོད། དེར་
རྟེན་བཞེངས་གྱི་ལྷ་བཟོ་བ་ཞིག་སུ་དྲག་སྙམ་དུ་དགོངས་ཏེ་དཀོན་མཆོག་ལ་གསོལ་བ་བཏབ་པས་དགེ་

བཤེས་ཤིག་གི་རྨི་ལམ་དུ། བཟོ་བོ་ཆོས་སྐྱོང་དར་གྱིས་བྱེད་ཟེར་བ་ཞིག་བྱུང་བས། ཆོས་སྐྱོང་དར་
བྱ་བ་ག་ན་ཡོད་དམ་སྙམ་དུ་དགོངས་པ་ལ་ཉེ་གནས་ཤག་མགོན་ན་རེ། དཔོན་ཆོས་སྐྱོང་དར་དེ་
རྗེ་བདེ་བར་གཤེགས་པ་ལ་མོས་པོ་རང་ཞིག་ཡོད། འདི་ག་ཟབ་ལགས་ཞུས། དེ་ནས་སྣང་ཕུར་
ཕེབས། དགུན་ཆོས་གཉིས་པ་མཛད། དེའི་མཇུག་ལ་དེ་ན་རྗེ་བཙུན་བྱམས་པའི་རྟེན་ངོ་མཚར་
ཅན་ཞིག་འདུག་པ་དེའི་དྲུང་དུ་བསྟན་པ་རྒྱས་པའི་སྨོན་ལམ་ཡང་མཛད། དེའི་ཚེ་བསམ་གྲུབ་རྩེ།
གཞིས་ཀ་རིན་སྤུངས་པའི་ཕྱག་ཏུ་བྱུང་ཟེར་བའི་སྐད་ཅ་ཡང་དེར་བྱུང་། དེ་ནས་སྣར་ཐར་ལ་བྱོན།
དཔྱིད་ཆོས་མཛད། དེ་ནས་བསམ་གྲུབ་རྩེར་བྱོན། དཔོན་ཆོས་སྐྱོང་དར་ལ་བཀའ་ལུང་གནང་དེའི་
ཚེ་རང་ཉིད་ཀྱི་མནལ་ལམ་ལ། དགེ་འདུན་གྲུབ་ཀྱི་བསམས་དོན་འགྲུབ་པ་ལ་དགེ་འདུན་གྱི་དགེ་
སྐོས་དགེ་འདུན་བཟང་། ཞེས་པ་ལ་བརྟེན་ནས་དབྱར་ཆོས་ཀྱི་ཆོས་ཁྲིམས་ལ་དཀའ་བཞི་འཛིན་
པ་དགེ་འདུན་བསམ་གྲུབ་པ་བསྐོས་ཤིང་འདིས་བཞེད་དོན་ཀྱང་གྲུབ་བོ། །དེ་ནས་མེ་མོ་ཡོས་ལོའི་
དབྱར་སོས་ནས་བརྩམས་ཏེ་བསམ་གྲུབ་རྩེའི་བྲག་དམར་བླ་བྲང་དུ་རྟེན་བཞེངས་ཀྱི་མགོ་བཙུགས་
ཏེ་ལུགས་བཏང་བས། ཐད་ལ་མ་བྱུང་བ་ལ་ཉང་སྟོད་པའི་དཀའ་བཅུ་པ་ཞིག་རྨི་ལམ་བརྟག་ཏུ་བཅུག་
པས། ཁོང་གི་རྨི་ལམ་དུ་ཆ་ལུགས་མཛེས་པའི་བུད་མེད་གསུམ་མི་རྐང་གི་གླིང་བུ་འབུད་ཅིང་འདི་
སྐད་ལོ། །སྐྱེས་བུ་དམ་པའི་ཐུགས་ཀྱི་མུན་པ་གཏིང་ནས་བསལ། །གང་དང་གང་དུ་བཞུགས་པ་
དེར། །འོད་དཔག་མེད་པའི་སྨོན་ལམ་མ། །འགྲོ་ལ་དགྱེས་པའི་འཛུམ་སྟོན་མ། །ཡང་དང་ཡང་
དུ་སྤྱན་འདྲེན་ནོ། །ལུགས་ཕུད་རྗེ་བཙུན་སྒྲོལ་མ་འཚལ། །གསང་བསྟོད་གེགས་མེད་འབྱོན་པ་ལ།།
ཐུབ་དབང་མངལ་སྐྱེས་ཀྱི་བསྟོད་པ་འཚལ། །དཔེ་དཀར་གྱི་རྩོམ་པ་ཅུང་ཟད་ཡོད། །རྟ་མགྲིན་
ནག་པོའི་ཟློག་པ་འཚལ། །ངེད་ཚོ་ཡང་སྤྲེ་གདོང་ཅན་གཟུངས་ཀྱི་དཔལ་དང་། མཁས་གྲུབ་དུ་མ་
བསྟེན་པ་ཡིན། ཡང་དང་ཡང་དུ་འོང་གིན་ཡོད་ཟེར་གྱིན་འདུག །ཡང་ན་ཁ་ཅིག་ན་བུད་མེད་སྨུག་
མོ་གཅིག་ན་རེ། བར་ཆད་མི་འོང་། ཕྲིན་ལས་དང་གྲོགས་དན་ངེད་ལྕམ་དྲལ་གྱིས་བྱེད་པ་ཡིན་
ཟེར་བ་ཞིག་རྨིས་ལགས་ཞུས་པས། དེ་མ་ཐག་ཐུབ་པ་ཆེན་པོ་ལ་བདུད་དཔུང་ཕྱེ་མར་འཐག་པ་ཞེས་
བྱ་བའི་བསྟོད་པ་དེ་མཛད་དེ་ལུགས་ཕུད་ལ་རྗེ་བཙུན་མའི་སྐུ་བཞེངས་ཤིང་། དེ་ནས་སྟོན་པའི་སྐུ་
རྒྱབ་མཐོ་ཉེར་ལྔ་པ་ཞིག་གི་ལུགས་བཏང་བས་བྱིན་རླབས་ཀྱི་གཟི་འོད་འབར་ཞིང་ངོ་མཚར་བར་བྱོན་
ནས་རྟེན་དེའི་ཐུགས་ཀར་རྒྱལ་བ་ཙོང་ཁ་པ་ཆེན་པོས་ཐོག་དྲངས་རྩ་བརྒྱུད་ཀྱི་བླ་མ་སངས་རྒྱས་བྱང་
སེམས་ཀྱི་རིང་བསྲེལ་མང་པོས་གཏམས་པའི་དངུལ་གྱི་རྒྱལ་བ་འོད་དཔག་མེད་སྐུ། རྗེ་བཙུན་ཤེས་

རབ་སེང་གེའི་དབུ་ཐོད་རིན་པོ་ཆེ་སྣ་ཚོགས་པས་བཀོད་པ་དང་བཅས་པ་བཞུགས་ཤིང་། གཞན་
ཡང་སྐུའི་སྟོད་སྨད་ཀྱི་ཆར་གཟུངས་སྔགས་བྱིན་རླབས་ཅན་མང་པོ་བཤད་ཚོད་དང་མཐུན་པར་
བཞུགས། ཁྱད་པར་སྐུའི་སྨད་ཀྱི་ཆ་ལ་འདུལ་བའི་གསུང་རབ་ཀྱི་གླེགས་བམ་མང་པོ་རྗེ་བཙུན་ཙོང་
ཁ་པའི་མཐང་གོས་དང་བཅས་པ་རྟེན་འབྲེལ་ཁྱད་པར་ཅན་བསྒྲིག་པའི་ཕྱིར་དུ་བཞུགས། མདོར་
ན་དེ་ནས་བརྩམས་ཏེ་རྟེན་གྱི་ནང་བཞུགས་སོགས་ཡོངས་སུ་རྫོགས་པ་འབྲུག་ལོ་ཟླ་བ་གསུམ་པ་ཡན་
ལ་རྫོགས་པར་གྲུབ་པ་ཡིན་ནོ། །དེ་ནས་རྟེན་ཡར་ཕྱོགས་ལ་སྤྱན་འདྲེན་ནམ་སྙམ་དུ་དགོངས་ཏེ་
དར་རྒྱས་པ་ལ་ཁྲབ་རྨོག་གྲི་གསུམ་གྱི་གནང་སྦྱིན་མཛད། བཀའ་བགྲོས་མཛད་པ་ལ་རྡོ་རིང་པའི་
དཔོན་ན་རེ། རྗེ་ཁྱེད་རང་དཀོན་མཆོག་ལ་གསོལ་བ་ཐེབས་པའི་གང་ཟག་ཡིན་པས་དཀོན་མཆོག་
ལ་གསོལ་བ་བཏབ་ནས། བསྟན་པ་དང་སེམས་ཅན་ལ་གང་དུ་བཞུགས་ན་ཕན་པ་ཆེ་བར་ལུང་བསྟན་
པ་ཞིག་མཛད་པར་ཞུ། ཡར་མར་ལ་ཁྱད་པར་མ་བྱུང་ན་འདི་ཕྱོགས་ལ་བཞུགས་པ་ཞིག་ཞུ་ཟེར།
དར་རྒྱས་པའི་ཞུ་བ་ལ། ད་སྐུ་འདི་གང་དུ་བཞུགས་ཀྱང་གཙུག་ལག་ཁང་གི་ཞབས་ཏོག་བདག་རང་
གིས་བྱེད་པ་ལགས་པས་ཡོན་མཆོད་རིང་དུ་མི་གཏོང་བ་ཞུ་ཟེར། དེ་ནས་བསམ་གྲུབ་རྩེར་གཞི་བྱེས་
ཀྱི་དགེ་འདུན་མང་པོ་བསགས་ནས་རྗེ་བཙུན་མ་ལ་གསོལ་བ་བཏབ་པས་འདི་ཕྱོགས་ལ་བཞུགས་པ་
ལུང་བསྟན་བྱུང་། དེ་ནས་དགོན་པའི་འགྲམ་གདིང་བར་བཞེད་དེ་དངོས་ཀྱི་སྦྱིན་བདག་དར་རྒྱས་
པ་དཔོན་བསོད་ནམས་དཔལ་བཟང་བས་མཛད་ནས། རབ་བྱུང་ཞེས་པ་མེ་མོ་ཡོས་ལོའི་སྨིན་དྲུག་
ཟླ་བའི་ཡར་ཚེས་བཟང་པོ་ལ་རྗེ་རང་ཉིད་སྦྱིན་བདག་དང་བཅས་པ་འདིར་ཕེབས། ས་བརྟག་པ། གཞི་
བདག་ལ་གཏོར་མ་སྦྱིན་པ་ལ་སོགས་པའི་ཆོ་ག་རྒྱས་པར་མཛད་དེ། སའི་ཆ་འདིར་གཙུག་ལག་ཁང་།
འདིར་བླ་བྲང་། འདི་རྣམས་སུ་བྲང་ཁང་སོ་སོ་རྣམས་གྱིས་གསུངས་ཏེ། གཙུག་ལག་ཁང་དྲི་གཙང་
ཁང་དབུས་མ་དང་བཅས་པའི་འགྲམ་བཏིང་སྟེ། བཀྲ་ཤིས་ལྷུན་པོ་དཔལ་གྱི་བདེ་ཆེན་ཕྱོགས་ཐམས་
ཅད་ལས་རྣམ་པར་རྒྱལ་བའི་གླིང་བཏབ་བོ། །དེ་ཡང་གཙང་ཁང་ཆེན་མོ་ལ་ཀ་བ་དྲུག་གི་ས་དང་།
འདུ་ཁང་ལ་ཀ་བ་བཞི་བཅུ་ཞེ་བརྒྱད་ཀྱི་ས་ཡོད་ཅིང་། བྱམས་ཁང་ལ་ཀ་བ་བཅུ་གཉིས་ཀྱི་ས་དང་།
སྒྲོལ་མ་ལྷ་ཁང་ལ་ཀ་བ་བཞིའི་ས་དང་། མགོན་ཁང་ལ་ཀ་བ་གཉིས་ཀྱི་ས་རྣམས་ཕྱིས་བཞེངས་པ་
ཡིན་ནོ། །དེ་ནས་ས་ཕོ་འབྲུག་གི་ལོའི་དགུན་ཆོས་ལ་ལུང་ནག་གད་རྫོང་བྱ་བར་ཕྱག་ཕེབས། ཆོས་
ཞག་ཞེ་ལྔའི་བར་དུ་ཞབས་ཏོག་བཟང་པོ་བསྒྲུབས། གསུང་ཆོས་རིགས་ལུང་སོགས་འཕེལ་བར་བྱུང་།
དེ་ནས་ཁྲོ་ཕུའི་རྒྱལ་བ་བྱམས་པའི་དྲུང་དུ་བྱོན། དཔལ་སྡིངས་པ་དང་སྤང་རྩ་པའི་མི་ཉག་བཟང་

པོ་གཉིས་ཀྱིས་སྦྱིན་བདག་མཛད་དེ་ཞག་བཅུ་དྲུག་གི་བར་དུ་སྨོན་ལམ་ཆེན་མོ་བཙུགས། དེའི་རིང་
ལ་རྒྱལ་བ་བྱམས་པ་ལ་མཆོད་འབུལ། སྙན་དར། འཕན། གདུགས་སོགས་འབུལ་བ་དང་། བསྟོད་
པ༑ བསྟན་པ་རྒྱས་པའི་སྨོན་ལམ་སོགས་ཐུགས་དམ་འཕེལ་བར་མཛད། དེར་སྐྱེ་བོའི་ཚོགས་ཇི་
སྙེད་འདུས་པ་རྣམས་ལའང་ལས་བཟང་པོའི་འབྲེལ་པ་འཇོག་པ་སོགས་ཀྱང་མཛད། འདི་དང་སྔ་
གོང་ནས་ཀྱང་གནས་འདིར་སྨོན་ལམ་ཆེན་མོ་ལན་གཅིག་སྟེ་ལན་གཉིས་མཛད་དོ། །དེ་ནས་དཔལ་
སྡིངས་འབུམ་པར་ཕྱག་ཕེབས་ཏེ་ཆོས་བར་མཛད། དེ་ནས་སྣར་ཐང་ལ་བྱོན། དཔྱིད་ཆོས་དེའི་
རིང་ལ་བསྟན་པ་ལ་དགོངས་ཏེ་སྨན་པའི་རྒྱལ་པོའི་མདོ་ཆོག་གི་པར་བརྒྱ་ཕྲག་མང་པ་འདེབས་པ་
དང་། རྟེན་གྱི་ནང་བཞུགས་ཀྱི་གཟུངས་པར་མང་པོ་ཡང་རྗེ་རང་ཉིད་ཀྱིས་མཛད་ཅིང་གཙོ་བོར་
འཆད་ཉན་རྒྱུན་མ་ཆད་པར་མཛད། དེ་ནས་རྗེ་རང་གི་སྣར་ཐང་གི་བྲང་ཁང་བྱང་ནས་ཕྱག་དཔེ་
ལྷ་རྟེན་ཕྱག་རྫས་ཀྱི་དངོས་པོ་གང་ཡོད་པ་རྣམས་སྐྱེལ་བ་ལ་གྲྭ་པ་ཐམས་ཅད་ཀྱིས་བསམ་གྲུབ་རྩེར་
ཉིན་གཅིག་བྱོན། སླར་ལོག་སྟེ་དེ་ནས་ཆོས་བར་རྣམ་སྲས་གླིང་གི་གཞིས་ཀར་ཕེབས། དཔྱིད་ཆོས་
ཟླ་གཅིག་ཙམ་མཛད་དེ་ཆོས་མཚམས་ལ་དེར་བཞུགས་ནས་བཀྲ་ཤིས་ལྷུན་པོར་ཉིན་རེ་ཞིང་བྱོན་ཏེ་
བླ་བྲང་ཀ་བ་ཉི་ཤུ་རྩ་བཞིའི་སའི་འགྲམ་འདིང་བ་དང་། གཙུག་ལག་ཁང་གི་མཁར་ལས་སོགས་ལ་
ཤིན་ཏུ་འགྲུས་པར་མཛད་དེ་གཙང་ཁང་གི་ཐོག་དང་། གཙུག་ལག་ཁང་གི་ཁྱམས་སྟོད་ལ་ཀ་བའི་
སྟར་གཉིས་ཀྱི་ཐོག་ཕུབ། ཁྱད་པར་གཙང་ཁང་ལ་ཐོག་ཕུབ་པའི་དུས་ཀ་བ་ལྷོ་ཤར་མ་བཙུགས་ནས་
གྱང་བརྒྱབ་པ་དང་མཉམ་དུ་འཇའ་ཚོན་གཅིག་སྡོང་འཛུགས་སུ་ཀ་བ་ལ་ཟུག །འཇའ་ཚོན་གཅིག་
ཀ་བ་ནས་དུང་རྩེ་ཁ་ལ་ཟུག་པ་དཔོན་གནོད་སྦྱིན་གྱིས་དངོས་སུ་མཐོང་། རྒྱང་མ་ནས་སྐྱེ་བོ་མང་
པོས་ཀྱང་མཐོང་ཞིང་། ཐོག་ཁེལ་ནས་དབུ་རྩེའི་སྟེང་དུ་འཇའ་ཟུག་པ་སོགས་ལྟས་ཁྱད་པར་ཅན་
མང་པོ་བྱུང་། དེ་ནས་རྟེན་ངོ་མཚར་ཅན་དེ་ལྷ་ཁང་གི་དབུས་སུ་གདན་དྲངས། དེའི་ཚེ་ཡང་ས་
གཡོ་བ་དང་མེ་ཏོག་གི་ཆར་འབབ་པ་སོགས་ཉི་མ་ལྔའི་བར་དུ་བྱུང་། དེ་ནས་གྲྭ་ཁང་ཐོགས་ཤིག་
དང་། སྒོས་ཀྱི་གྲྭ་ཁང་ཐོགས་ཤིག་གི་འགྲམ་འདིང་བ་སོགས་ཀྱི་སྐབས་དེར་ཟླ་བ་ལྔ་པའི་གཟའ་སྐར་
ཚེས་གྲངས་འཛོམ་པ་ལ་ཕྱོགས་ནས་ཀྱི་བུ་སློབ་མང་པོ་སྤྱན་དྲངས། དཔལ་གསང་བ་འདུས་པའི་དཀྱིལ་
འཁོར་ཆེན་པོ་བཞེངས་ཏེ། ནང་རྟེན་ངོ་མཚར་ཅན་དེ་ལ་དེའི་སྒོ་ནས་རབ་ཏུ་གནས་པ་དང་མངའ་
གསོལ་རྒྱས་པར་མཛད་དོ། །དེ་ཡང་དགོན་པ་མ་བཏབ་གོང་དུ་ཕྱུགས་རྫི་མང་པོ་གནས་དེར་ཕྱིན་
པའི་བུ་མོ་བཟང་མོ་ཟེར་བ་ཞིག་ན་རེ། དགོན་པའི་སྲང་བར་ལ་བ་ལང་ཤོར་སོང་ཟེར་བ་ལ་ཟླ་བོ་

རྣམས་ཀྱིས། ཁྱོད་སྨྱོ་འདུག་ཟེར་བ་བྱུང་། དུས་ཕྱིས་མོ་ན་རེ། དགོན་པ་མདའ་རྒྱང་གང་གིས་
སྙོགས་ཚད་ཅིག་ལ། སྔགས་པ་རྒྱན་ཆ་བཟང་པོ་བཏགས་པ་ཞིག་གིས་དགེ་འདུན་དང་སྐྱེ་བོ་མང་
པོ་ལ་ཆོས་གསུང་བ་མཐོང་ཟེར་ཏོ། །ཡང་དུས་ཕྱིས་དགེ་བཤེས་ཤིག་གིས་དགོན་པའི་ལྟག་གི་ཕ་
བོང་གྲུ་བཞི་ཞིག་གི་སྟེང་དུ་བཤར་བྱང་བྱས་པས་ནུབ་མོ་རྨི་ལམ་དུ་བུད་མེད་གཅིག་བྱུང་ནས། ངའི་
བླ་མའི་ཆོས་ཁྲིའི་སྟེང་དུ་མ་སྡོད་ཟེར་ནས་སྲུང་བ་བྱུང་ངོ་ཞེས་ཟེར། སྔ་གོང་ནས་དགོན་པའི་མིང་
ལ་ཡང་ཁ་ཅིག་གངས་ཅན་ཆོས་འཕེལ་ཟེར། ལ་ལ་དཔལ་འབྱོར་ལྷུན་པོ་ཟེར། ཡང་དེའི་དུས་
སུ་རྗེ་བླ་མ་འདི་གཙུག་ལག་ཁང་འདིའི་ཁྱམས་འདིར་གུར་དཀར་པོ་ཞིག་གི་ནང་བཞུགས་པའི་ཐོ་རངས་
ཤིག་སྔར་གྱི་བུད་མེད་དེའི་སྐད་བར་སྣང་ལ་ལྷང་བ་ཞིག་བྱུང་བ་ལ་གསན་པས། དགོན་པའི་མིང་
བཀྲ་ཤིས་ལྷུན་པོ་གྱིས། སྔར་གྱི་མཁའ་འགྲོའི་བརྡ་སྐད་དེས་ཁྲོལ་ལོ་ཨང་གསུང་བ་ཞིག་བྱུང་བས་
བཀྲ་ཤིས་ལྷུན་པོ་ཞེས་པ་ལྷ་མོ་འདིས་བཏགས་པ་ཡིན། དཔལ་གྱི་སྡེ་ཆེན་ཕྱོགས་ཐམས་ཅད་ལས་
རྣམ་པར་རྒྱལ་བའི་གླིང་ཞེས་པ་རྗེ་རང་གིས་བྱས་པ་ཡིན་གསུང་ངོ༌། །ཡང་དེ་དུས་སུ་དགོན་པའི་
མདུན་གྱི་ནེ་ཐང་དེར་རབ་བྱུང་ཞིག་བསྒྲུབས། དེ་གནས་དེར་རབ་བྱུང་བྱེད་པའི་ཐོག་མ་ཡིན་པས་
མིང་ཚོགས་པ་རྒྱ་མཚོ་འཕེལ་དུ་བཏོགས། རབ་བྱུང་སྒྲུབ་པའི་དུས་རྗེ་ཞལ་དགོན་པ་ཕྱོགས་ལ་བསྟན་
ཏེ་གཟིགས་པས་སྔར་རི་བོ་དགེ་འཕེལ་དུ་རྨི་ལམ་ལ། རྗེ་བཙུན་ཅོང་ཁ་པས་ལུང་བསྟན་པའི་གནས་
དེ་འདི་ཡིན་པར་གོར་མ་ཆག་པར་འདུག་སྙམ་དུ་ཐུགས་ངེས་དང༌། ཁྱད་པར་རྗེ་ཡབ་སྲས་གསུམ་
གྱི་བཞུགས་ས་སོགས་ལ་ཆེར་དཔྱད་པས་ཐུན་མོང་མ་ཡིན་པའི་ངེས་ཤེས་བྱུང་། དེའི་ཕྱིར་དགོན་
པ་འདི་རྗེ་བཙུན་ཙོང་ཁ་པ་ཡབ་སྲས་དང་ལྷ་མོ་འདིས་ལུང་བསྟན་པ་ཡིན་ནོ་ཞེས་གསུང་། ཁྱད་པར་
གླེགས་བམ་རིན་པོ་ཆེ་ལས་ཀྱང་དགོན་པ་འདི་ཉིད་ཀྱི་ལུང་བསྟན་མང་དུ་གསུངས་ཤིང་། ཆེས་གསལ་
བར། གླང་ཆེན་བཞེངས་དང་བཞུགས་འདྲ་བ། །མཐར་ཐུག་བསམ་གཏན་ལྷུན་གྲུབ་ཤོག། ཅེས་
དང་། ལྟ་བས་མི་ངོམས་གཟི་བརྗིད་ཅན། །མཚུངས་པ་མེད་པའི་བཀྲ་ཤིས་གནས། །བཀྲ་ཤིས་
ལྷུན་པོ་རྒྱས་འགྱུར་ཤོག། འདོད་དགུ་འབྱུང་བའི་རིན་པོ་ཆེ། །དེ་དང་མཐུན་པ་དཔག་བསམ་ཤིང་།།
དགོས་འདོད་འབྱུང་བའི་བཀྲ་ཤིས་གནས། །བཀྲ་ཤིས་མཆོག་རབ་རྒྱས་འགྱུར་ཤོག། ཅེས་སོགས་
ཀྱིས་བཀྲ་ཤིས་ལྷུན་པོའི་རྒྱབ་རི་དང་། གནས་ཀྱི་དབྱིབས་དང་། དེའི་གང་ཟག་དང་། དེས་བསམ་
གཏན་འགྲུབ་ལུགས་དང་རྟེན་ཁྱད་པར་ཅན་འབྱོན་ལུགས་ལ་སོགས་པ་རྣམས་ལུང་བསྟན་པ་ཡིན་
ནོ་ཞེས་རྗེ་རང་ཉིད་ཀྱི་གསུང་ལས་དངོས་སུ་ཐོས་པ་ཡིན་ནོ། །དེ་ནས་རྣམ་སྲས་གླིང་དུ་དབྱར་ཞལ་

བཞེས་མཛད་པའི་ཞབས་ཏོག་བསམ་གྲུབ་རྩེ་ནས་བསྒྲུབས། དགག་དབྱེ་ཐོན་ནས་རྗེ་དཔོན་སློབ་
ཀྱིས་བཀྲ་ཤིས་ལྷུན་པོར་ཕེབས་ཏེ། དེར་གཞི་ཕབ་སྟེ་བཞུགས་པའི་ཐོག་མ་དེ་ནས་མཛད། དེའི་
དུས་སུ་དར་རྒྱས་ནང་པ་དཔོན་བསོད་ནམས་དཔལ་བཟང་བས་དགོན་པའི་གཞི་རྟེན་ལ་གཞིས་མཁར་
བའི་བོགས་སྔོ་ཆགས་སོགས་ཀྱི་ཡོང་སྒོ་རྣམས་ཕུལ་ཏེ་ལོ་རེ་བཞིན་དབྱར་ཆོས་ལ་གསོལ་ཕོགས་འབུལ་
བར་མཛད་དོ། །དེ་ནས་ས་མོ་སྦྲུལ་ལོའི་དགུན་ཆོས་ནས་བརྩམས་ཏེ། གྲྭ་པ་རྣམས་ཀྱིས་ཀྱང་བཀྲ་
ཤིས་ལྷུན་པོར་བཞུགས་སའི་མཐིལ་མཛད་པ་ཡིན་ནོ། །དེའི་ཚེ་རྗེ་བླ་མ་འདིས་བླ་བྲང་རྒྱལ་མཚན་
མཐོན་པོའི་སྐམ་ཐོག་ཅིག་ཙམ་ལ་བརྟེན་ནས་བཞུགས་པའི་དགུན་ཆོས་གཉིས་འདིར་མཛད། དེ་
ནས་དཔྱིད་ཆོས་ལ་སྣར་ཐང་དུ་ཕེབས། དཔོན་སློབ་ཉུང་ཤས་ཤིག་ལས་མ་བྱུང་ཡང་གསུང་ཆོས་
རིགས་ལུང་སོགས་ཤིན་ཏུ་འཕེལ་བར་བྱུང་། དེ་ནས་སླར་ཡང་བཀྲ་ཤིས་ལྷུན་པོར་ཕེབས་ཏེ་བཞུགས།
དེ་ལྟ་བུའི་རྟེན་བཞེངས་མཁར་ལས་སོགས་ཀྱི་ངང་ནས་ཀྱང་སྤྱིར་བཤད་ཉན་རྒྱུན་མ་ཆད་པར་མཛད་
ཅིང་། ཁྱད་པར་ལོ་དེ་ལ་གྲྭ་ཚོགས་ཀྱང་ཅུང་ཟད་ཆུང་བ་ལ་བརྟེན། རྗེ་བླ་མ་འདིས་གསུང་ཆོས་
ཐམས་ཅད་གཟབས་བཤད་དང་། ཁྱད་པར་དུ་ཚད་མ་རྣམ་འགྲེལ་ལྷ་དབང་བློའི་འགྲེལ་པ་སོགས་
རྒྱ་འགྲེལ་མང་པོ་དང༌། ཊིཀ་ཆེན་རིགས་པའི་རྒྱ་མཚོ་སོགས་བོད་ཊིཀ་མང་པོ་ཡང་གཟིགས་ནས།
ལེགས་པར་བཤད་པའི་གསུང་གི་ཟིན་བྲིས་བུ་སློབ་སྔ་མ་དག་གིས་བྱས་པ་ཡང་ཡོད་དོ། །ལོ་དེའི་
དབྱར་ཞལ་བཞེས་ཀྱང་དེར་མཛད་དེ། གནས་དེའི་དབྱར་ཞལ་བཞེས་ཀྱི་ཐོག་མ་ཡང་དེ་ཡིན་ནོ།།
དེ་དུས་ཐོ་རངས་ཤིག་རྨི་ལམ་དུ་རྗེ་བཙུན་ཙོང་ཁ་པ་བྱོན་ནས། དགེ་འདུན་གྲུབ་ཁྱོད་བདག་གཞན་
བརྗེ་བའི་བྱང་ཆུབ་ཀྱི་སེམས་སྒོམ་མམ་གསུང་བ་ལ། དཔེ་ལ་བལྟས་ཏེ་སྒོམ་གྱིན་ཡོད་ཞུས། སྒོམ་
དགོས་གསུང་བའི་དོན་དུ་གོ །དེ་ནས་ལྕགས་ཕོ་རྟ་ལོའི་དགུན་ཆོས་གྲོལ་མཚམས་ཤིག་ཏུ་རྗེ་བླ་མ་
འདི་རི་བོ་དགེ་ལྡན་གྱི་མཁན་པོ་ལ་གདན་འདྲེན་པ་ལ་བླ་མ་དཀའ་བཅུ་པ་སྦྱིན་པ་དཔལ་བ་དང་དགེ་
སྐོས་དཔལ་ལྡན་རིན་ཆེན་པ་གཉིས་ཀྱིས་ཐོག་དྲངས་དཔོན་སློབ་ཐོགས་ཤིག་གིས་སླེབས། ཞུ་བ་ཕུལ་
བས། རྗེ་བླ་མའི་གསུང་ནས། བདག་དེར་མི་འགྲོ། དེའི་རྒྱུ་མཚན་ཡང་དགོན་པ་འདི་ཡང་བཏབ་
མ་ཐོག་ཏུ་སོང་བས་རྒྱུན་བརྟན་པ་ཞིག་མ་བྱུང་དོགས་ཤིང་། ཁྱད་པར་སྔར་བྱས་པ་ཐམས་ཅད་ཀྱང་
བསྟན་པ་སྤྱི་སྒོས་འབའ་ཞིག་ལ་བསམས། ད་དུང་ཡང་རྗེ་བཙུན་ཙོང་ཁ་པ་ཆེན་པོའི་བསྟན་པ་འབའ་
ཞིག་ལ་བསམས་ཏེ་འདི་གར་སྡོད་པ་ཡིན་གསུངས་ཏེ་མི་འབྱོན་པར་ཐག་བཅད་དོ། །དེ་ནས་ལྕགས་
མོ་ལུག་གི་ལོ་ལ་ལྷ་རྒྱལ་རྩེར་ཕེབས་ཏེ་དགུན་ཆོས་དང་པོ་མཛད། དགུན་ཆོས་གཉིས་པ་ལ་སུལ་

ཕུར་བྱོན། དཔོན་ནམ་མཁའ་རྒྱལ་པོ་སྐུ་མཆེད་ཀྱིས་ཞབས་ཏོག་བསྒྲུབས་ཏེ་ཆོས་བར་དང་། དེ་
ན་རྟེན་ངོ་མཚར་ཅན་གཉིས་འདུག་པ་དེའི་དྲུང་དུ་བསྟན་པ་རྒྱས་པའི་སྨོན་ལམ་ཡང་མཛད་དོ། །དེ་
ནས་སྡེ་ཆེན་རྩེར་ཕེབས། སེང་གེ་རྩེ་ནས་ཞབས་ཏོག་བསྒྲུབས། ཆོས་ཐོག་གཉིས་ཀྱི་བར་ལ་གསུང་
ཆོས་རིགས་ལུང་སོགས་ཀྱང་འཕེལ་བར་བྱུང་། དེ་ནས་སླར་ཡང་བཀྲ་ཤིས་ལྷུན་པོར་ཕེབས། དབྱར་
ཞལ་བཞེས་མཛད། ཆུ་ཕོ་སྤྲེའུའི་དགུན་ཆོས་ལ་རྒྱབ་ཁྲར་ཕེབས། དར་རྒྱས་པས་ཞབས་ཏོག་བསྒྲུབས།
དགུན་ཆོས་གཉིས་པ་ལ་ཡང་དཔལ་སྡིངས་ལ་བྱོན། དེར་ཆོས་ཐོག་གཉིས་བཞུགས། བྲག་གཞུག་
པ་དང་། དགེ་བཤེས་བསོད་ནམས་འཕེལ་སྐུ་མཆེད་ཀྱིས་ཞབས་ཏོག་བསྒྲུབས། དཔལ་སྡིངས་ཀྱི་
གཙུག་ལག་ཁང་དེར་བསྟན་པ་རྒྱས་པའི་སྨོན་ལམ་ཡང་མཛད་དོ། །དེ་ནས་སྣར་ཐང་དུ་ཕེབས་ཏེ་
ཆོས་ཐོག་གཅིག་མཛད། སླར་ཡང་བཀྲ་ཤིས་ལྷུན་པོར་ཕེབས་ཏེ་དབྱར་ཞལ་བཞེས་མཛད། དེའི་
ལོ་དགེ་འདུན་གྱི་སྤྱི་བསོད་ཆེན་མོ་འདི་ཡང་བཙུགས་པ་ཡིན་ནོ། །ཆུ་མོ་བྱ་ལོ་དགུན་ཆོས་ལ་ཐག་
གི་གདོང་དཀར་དུ་ཕེབས། འདི་པས་ད་ལན་དང་། དེར་མ་ཟད་རིམ་པར་ཞབས་ཏོག་ཚུལ་བཞིན་
དུ་བསྒྲུབས་ཏེ་སྦྱིན་བདག་གི་གཙོ་བོ་ཞིག་མཛད། དེ་ནས་འདིར་ཕེབས། སྣར་ཐང་མཁན་པོ་བསོད་
ནམས་མཆོག་གྲུབ་པ་གདན་ས་ཐེལ་དུ་གཤེགས་པའི་དགོངས་པ་རྫོགས་ཐབས་དར་རྒྱས་ནས་དགོན་
པ་འདིར་ལེགས་པར་བསྒྲུབས་སོ། །དེ་ནས་བཟུངས་ཏེ་ལོ་སྦྲེལ་གྱི་བར་དུ་བཤད་ཉན་རྒྱུན་མ་ཆད་
པའི་ངང་ནས་སྤྱི་དགོས་ཀྱི་མཁར་ལས་སོགས་ཀྱང་ལེགས་པར་མཛད་དོ། །དེ་ནས་ཤིང་ཕོ་ཁྱི་ལོའི་
དགུན་ཆོས་ལ་རྟ་ནག་རི་ཁུད་དུ་ཕེབས། ལྷ་རྒྱལ་རྩེ་པས་ཞབས་ཏོག་བསྒྲུབས་ཏེ་དགུན་ཆོས་དང་
པོ་མཛད། དེ་ནས་དགུན་ཆོས་གཉིས་པ་ལ་ལུང་ནག་གད་རྫོང་དུ་ཕེབས། ཞབས་ཏོག་ཚུལ་བཞིན་
དུ་བསྒྲུབས་ཏེ་ཆོས་བར་མཛད། དེ་ནས་ཡང་ལྷ་རྒྱལ་རྩེར་ཕེབས་ཏེ་ཆོས་བར་མཛད། སླར་ཡང་
སྣར་ཐང་དུ་ཕེབས་ཏེ་ཆོས་ཐོག་གཅིག་མཛད་ནས་བཀྲ་ཤིས་ལྷུན་པོར་ཕེབས་ཏེ་དབྱར་ཞལ་བཞེས་
མཛད་དོ། །དེ་ནས་ཤིང་མོ་ཕག་གི་དགུན་ཆོས་ལ་རྟ་ནག་རི་ཁུད་དུ་ཕེབས་ཏེ་དགུན་ཆོས་མཛད།
སླར་ཡང་བཀྲ་ཤིས་ལྷུན་པོར་ཕེབས། བཤད་ཉན་ཚུལ་བཞིན་དུ་མཛད་དོ། །མེ་ཕོ་བྱི་བའི་དགུན་
ཆོས་ལ་གདོང་དཀར་བས་ཐག་རྫོང་ནུབ་ཏུ་སྤྱན་དྲངས་ཏེ་ཞབས་ཏོག་ཚུལ་བཞིན་དུ་མཛད། སླར་
ཡང་འདིར་ཕེབས་ཏེ་བཞུགས། ཡང་མེ་མོ་གླང་ལོའི་དགུན་ཆོས་ལ་གདོང་དཀར་དུ་སྤྱན་དྲངས་ཏེ་
ཞབས་ཏོག་ཚུལ་བཞིན་དུ་བསྒྲུབས། དེ་དུས་རྗེ་འདི་ཉིད་ཀྱི་ཚེམས་གཅིག་བྲུལ་བ་གདོང་དཀར་བ་
ནང་པ་དཔལ་འབྱོར་བ་ལ་གནང་བ་ལ། ཁོང་གིས་གསོལ་བ་བཏབ་པས་དུས་ཕྱིས་རྗེ་བཙུན་མའི་

སྐུ་མཚར་ཞིང་དོད་པ་ཞིག་རིང་བསྲེལ་གསུམ་གྱི་དབུ་རྒྱན་དང་བཅས་པ་བྱོན་པ་ཀུན་གྱི་མཐུན་སྣང་
དུ་གྲུབ་པ་ཡིན་ནོ། །དེ་དུས་མནལ་ལམ་དུ་རྗེ་ཤེས་རབ་སེང་གེ་ཡིན་ཞེས་ཟེར་བ་ཞིག་ལ་རྗེ་བཙུན་
ཙོང་ཁ་པའི་རྣམ་པ་ཅན་ཞིག་གིས། ཆོས་ཀྱི་མཐར་ཐུག་སེམས་བསྐྱེད་ཡིན། ལྟ་བའི་མཐར་ཐུག་
སྟོང་ཉིད་ཡིན། རྒྱུད་ཀྱི་མཐར་ཐུག་གསང་འདུས་ཡིན། གསུངས་ནས་རལ་གྲི་གཉིས་གཏོད་སོང་
བ་རྨིས་གསུང་ངོ༌། །དེ་ནས་ཡང་འདིར་ཕེབས། གཙུག་ལག་ཁང་གི་ཐོག་འབིགས་བའི་ཐུགས་འདུན་
བཏང་བའི་ཚེ་རྗེ་འདི་པའི་མནལ་ལམ་དུ་མི་དཀར་པོ་ཞིག་ན་རེ། ང་ཁྱོད་ཀྱི་ཕོ་ལྷ་ཡིན། སྤྱན་རས་
གཟིགས་ཀྱི་གཙུག་ལག་ཁང་བཞེངས་པ་ལ་ཤིང་འབུལ་དུ་འོངས་པ་ཡིན་ཟེར་ཏེ་ཤིང་མང་པོ་འདིར་
སླེབས་པ་རྨིས། གཞི་བདག་བཟང་ར་འདི་ཡིན་པ་འདྲ་གསུང་། ཡང་ཁ་ཅིག་གི་རྨི་ལམ་དུ་འབྲོག་
པའི་ཁྱེའུ་དཀར་པོ་ཞྭ་རྩེ་རིང་གྱོན་པ་འགའ་ཞིག་གིས་གཡག་མང་པོ་ལ་ཤིང་བཀལ་ཏེ། སྤྱན་རས་
གཟིགས་ལ་འབུལ་ལོ་ཞེས་ཟེར་ཏེ་འདིར་སླེབས་པ་རྨིས་ཞེས་ཟེར་ཞིང་། དོན་ལ་ཡང་རྗེ་རང་ཉིད་
ཀྱི་གདུང་ཆོས་སུ་གཏོགས་པའི་འབྲོག་པ་རྣམས་ཀྱིས་ལྷོའི་ལ་མོ་ནས་ཤིང་རྣམས་གཡག་ལ་བཀལ་
ཏེ་བསྐྱལ་ལ། ཤིང་ཐོགས་ཤིག་གནས་རྙིང་། དཔལ་འཁོར་ལོ་སྡེ་ཆེན་སོགས་ནས་ཆུ་ལ་དྲངས་ཏེ་
འདིར་སླེབས། དེ་ནས་ཤིང་བཟོ་བའི་དཔོན་མཁས་པ་གཉིས་ཀྱིས་ཐོག་དྲངས་བཟོ་བོ་མང་པོས་བཟོ་
བཙུགས་ཏེ་དེའི་རིང་ལ་བཟོ་བོ་རྣམས་ཀྱི་ཉམས་སྣང་ལ་ཉིན་མོ་མི་དང་མཚན་མོ་མི་མ་ཡིན་གྱིས་ལས་
བྱེད་པའི་སྣང་བ་དང་། རྨི་ལམ་རྨི་བ་སོགས་མང་དུ་བྱུང་ཞིང་། དེ་ནས་ལེགས་པར་རྩོམ་པ་བྱས་
པས་མྱུར་དུ་ཐོག་འབིགས་ལེགས་པར་གྲུབ་ཅིང་། དེ་ལོ་དབྱར་དེ་གཟིམས་ཁང་རྒྱལ་མཚན་མཐོན་
པོའི་ཀ་དྲུག་མའི་གནས་བརྟན་ལྷ་ཁང་གི་རི་མོ་འདི་ཡང་གྲུབ་པ་ཡིན་ལ། དེའི་ཚེ་རྗེའི་ཞལ་ནས་
དཔོན་མོ་ཆེ་བསམ་གཏན་པ་ལ། ལྷ་མོ་འདིའི་སྐུ་སྒོ་རྒྱབ་འདིར་འབྲི་བའི་ལུགས་ཡིན་ནའང་། ལྷོ་
ཤར་གྱི་ཟུར་འདི་ན་ཧྲབ་ཧྲིབ་དང་། ཤབ་ཤིབ་མང་པོ་ཟེར་ཅིང་། ང་འདིར་སྡོད་ཟེར་གྱིན་འདུག་
པས་འདིར་བྲིས་གསུངས་ནས། ཞལ་ནུབ་གཟིགས་ལ་མདུན་དུ་གཏོར་མ་དང་བཅས་པ་བཞུགས་
སོ༑ ༑དེ་ནས་ས་ཕོ་སྟག་ལོའི་དགུན་ཆོས་ལ་སེང་གེ་རྩེར་ཕེབས། བདག་མོ་རྡོ་རྗེ་ཚེ་རིང་མས་ཞབས་
ཏོག་བཟང་པོ་བསྒྲུབས། གསུང་ཆོས་ཀྱང་འཕེལ་བར་བྱུང་། དེ་དུས་གྲྭ་པ་འགའ་ཞིག་ལ་ན་ཚ་འདྲ་
བྱུང་བ་ལ་རྗེའི་ཞལ་ནས། འདིའི་དགོན་པའི་ལྷ་མོ་འདིའི་གཡོ་ཞིག་ཡིན་ཚོད་དུ་འདུག། འདི་མགོན་
པོ་ཕྱག་བཞི་པའི་ཡུམ་ཨེ་ཀ་ཛཱ་ཊི་ཡིན། ངེད་རང་གི་ལྷ་མོ་འདི་དང་ཡང་གཅིག་པར་འདུག། མགོན་
པོ་ཕྱག་བཞི་པ་འདི་བདག་ལ་སྐུའི་སྣང་བ་ཡང་དང་ཡང་དུ་སྟོན་པ་ཞིག་ཡོད་པས་འདི་ལ་གསོལ་མཆོད་

བྱས་ན་ཕན་པ་ཆེ་བར་འོང་ངོ་གསུང་། དེ་ནས་དགུན་ཆོས་གཉིས་པ་ལ་བོ་དོང་ལ་ཕེབས། དགེ་
བཤེས་ནམ་བཟང་པ་སྐུ་མཆེད་ཀྱིས་ཞབས་ཏོག་བསྒྲུབས། དེ་དུས་སུ་ས་སྐྱ་པ་ཆོས་རྗེ་སེང་རྒྱལ་པ་
ཞེས་པ་དེ་ན་བཞུགས་ཀྱིན་འདུག་པ་ལ་རྗེ་འདི་ཉིད་ཀྱིས་ས་སྐྱ་པའི་དམར་པོ་སྐོར་གསུམ་གྱི་མན་ངག་
ཁྱད་པར་ཅན་དང་། རྟ་མགྲིན་ཡང་གསང་གི་བཀའ་དང་། དེའི་བཀའ་སྡོད་བེག་རྩེ་ལྕམ་དྲལ་གྱི་
རྗེས་གནང་མན་ངག་དང་བཅས་པ་རྣམས་ཞུས་ཤིང་། རྗེ་འདི་པས་ཀྱང་ཁོང་པ་ལ་ཁྲོས་མ་ནག་མོའི་
བཀའ་ཡང་གནང་བ་ཡིན་ནོ། །དེའི་ཚེ་གོང་གི་བཀའ་ལུང་འདི་རྣམས་ཀྱི་ཡིག་ཆ་ཡང་ཚང་བར་
བསྒྲུབས་ཏེ་ཕྱིས་བེག་རྩེ་ལྕམ་དྲིལ་ལ་དགོན་པ་འདིའི་ཕྱི་ནང་གི་གཉེར་གཏད་ཀྱང་ལེགས་པར་བཅོལ་
པ་ཡིན་ནོ། །དེ་ནས་ལྷ་རྒྱལ་རྩེར་ཕེབས་ཏེ་ཆོས་བར་མཛད། དེ་དུས་བདག་གི་བླ་མ་སེམས་དཔའ་
ཆེན་པོ་བློ་གྲོས་སྦས་པ་དེའི་ཉེ་སྐོར་གྱི་ཁྲུ་མ་དགའ་ལྡན་ཞེས་པའི་དབེན་གནས་ཤིག་ན་ཐུགས་དམ་
ལ་བཞུགས་པ་དེས། རྗེ་བླ་མ་འདིའི་དྲུང་དུ་མཇལ་བ་ལ་བྱོན་ཏེ་གསུང་རབ་ཀྱི་འབེལ་གཏམ་སྤྱི་དང་།
ཁྱད་པར་རྒྱལ་བའི་བསྟན་པ་ལ་དགོངས་པའི་བཤད་སྒྲུབ་ཚུལ་བཞིན་དུ་མཛད་པར་དཔོན་སློབ་མཐུན་
གྲུབ་ཏུ་ཐུགས་དམ་འཆའ་བ་སོགས་མཛད་དོ། དེ་ནས་སྣར་ཐང་ལ་བྱོན། བྱང་ཆེན་གྱི་ཐེག་ཆེན་
ཕོ་བྲང་དུ་རིན་པོ་ཆེ་ཀུན་དགའ་དཔལ་ལྡན་པ་སྤྱན་དྲངས་ཏེ་ཤངས་པའི་ནེ་གུའི་ཆོས་སྐོར་ཚང་མ།
མགོན་པོ་ཡིད་བཞིན་ནོར་བུའི་རྗེས་གནང་དང་བཅས་པ་རྣམས་ཞུས། དེ་ནས་སྣར་ཐང་དུ་བྱོན་ཏེ་
སྣར་ཐང་མཁན་པོ་གྲགས་པ་དོན་གྲུབ་པ་ལ་རྒྱལ་པོ་ཆེན་པོ་རྣམ་ཐོས་སྲས་ཀྱི་བཀའ་ཞུས་ཤིང་། དུས་
ཕྱིས་ཁོང་པ་ལ་བྱང་སའི་ལུང་ཞིག་ཞུ་རྩིས་ཡིན་ནའང་མ་གྲུབ། དེ་ནས་འདིར་ཕེབས། པིར་ཐོགས་
རྒྱལ་པོ་དཔོན་མོ་ཆེ་སྨན་ཐང་པ་དཔོན་སློབ་ཀྱིས་གཙུག་ལག་ཁང་གི་ལྡེབས་ཆེན་གཉིས་ལ། རྒྱལ་
བ་རྡོ་རྗེ་འཆང་ལ་གྲུབ་ཆེན་བརྒྱད་ཅུས་བསྐོར་བ་དང་། ཐུབ་པ་ཆེན་པོ་ལ་འཕགས་པའི་གནས་བརྟན་
བཅུ་དྲུག་གིས་བསྐོར་བའི་ཞིང་ཁམས་གཉིས་ཀྱི་རི་མོ་རྫོགས་པ་དང་། མཛད་བཅུའི་ཞིང་བཀོད་
ཆེན་མོའི་སྐྱ་རིས་རྣམས་མཛད་ཅིང་། ཁྱད་པར་རྒྱལ་བ་རྡོ་རྗེ་འཆང་ཆོས་འཆད་དུ་མཛད་པ་ཡང་
རྟེན་འབྲེལ་ཁྱད་པར་ཅན་གྱི་ཕྱིར་མཛད་དོ། །དེའི་ཚེ་ནུབ་ཅིག་མནལ་ལམ་ལ་རྣམ་སྲས་གླིང་གི་
འཁྲིས་ཀྱི་རི་འདིའི་སྟེང་ན་ཡི་དམ་རྡོ་རྗེ་འཇིགས་བྱེད་ཞལ་ཡོངས་སུ་རྫོགས་པའི་ཕྱག་མཚན་ཐམས་
ཅད་ལ་ཕོད་ཁ་རེ་བསྣམས་པ་གཟིགས་ཤིང་། འདི་ཕྱིས་བརྟགས་ན་དགོན་པའི་ཉེ་སྐོར་དུ་དུས་ཟིང་
ཆེན་པོ་འོང་བའི་ལྟས་ཡིན་པ་འདྲ་གསུང་། དེ་ནས་ཞིང་བཀོད་གཞན་རྣམས་ཀྱང་ལྷ་བཙུན་བསྟན་
པའི་རྒྱལ་མཚན་དང་། བཤེས་གཉེན་སངས་རྒྱས་བཟང་པོ་དང་། དཔོན་མོ་ཆེ་བསམ་གཏན་པ་

སོགས་རི་མོ་བ་སོ་སོ་རྣམས་ཀྱིས་རིམ་པ་བཞིན་དུ་མཛད་པ་ཡིན་ནོ། ཡང་སྐབས་ཤིག་ཏུ་རྗེའི་དགོངས་
པ་ལ་། རྗེ་ཤེས་རབ་སེང་གེ་དེའི་བཀའ་དྲིན་བསབ་ཕྱིར་དུ། སྔར་གྱི་རྟེན་བཞེངས་དགོན་པ་དང་
བཅས་པའང་ཡིན་མོད། ད་དུང་སྔགས་ལ་བརྟེན་པའི་སྐུ་དྲིན་བསབ་ཕྱིར་དུ་དཔལ་གསང་བ་འདུས་
པའི་གསེར་སྐུ་ལྷ་གྲངས་ཚང་བ་ཞིག་བཞེངས་པ་དང་། དགོན་པ་འདིར་ཡང་རྒྱུད་ཀྱི་འཆད་ཉན་
རྐང་བཙུགས་ཤིག་ཀྱང་འཛུགས་པར་བཞེད་དེ། བདག་གི་བླ་མ་མཁས་གྲུབ་ཆེན་པོ་བཟང་པོ་བཀྲ་
ཤིས་ལ་འདིར་རྒྱུད་ཀྱི་བཤད་ཉན་ཞིག་ཅིས་ཀྱང་མཛོད་གསུངས་ཏེ། དེའི་རྟེན་འབྲེལ་དུ་དཔལ་ལྡན་
བླ་མའི་དབང་བུམ་ཡིན་ཟེར་བའི་བུམ་པ་བཟང་པོ་ཞིག་གི་གནང་སྦྱིན་ཀྱང་མཛད། གཞན་ཡང་དཀའ་
བཅུ་པ་དཔལ་ལྡན་བཟང་པོ་ཞེས་པ་ལ་རྒྱགས་རྟེན་རིན་པོ་ཆེ་གནང་སྟེ། རྒྱུད་འཆད་ཐུབ་པ་ཞིག་
གྱིས་ཤིག་གསུངས་ཏེ་དབུས་ཕྱོགས་ལ་བརྫངས། ཐ་ན་བདག་ལྟ་བུ་ལ་ཡང་དེ་མཐུན་གྱི་བཀའ་ལུང་
གནང་ནའང་གདུལ་བྱའི་སྟབས་ཀྱིས་ཐུགས་བཞེད་བཞིན་གྱི་མཛད་པ་མ་གྲུབ། འོན་ཀྱང་རེ་ཞིག་
ལ་གསང་བ་འདུས་པ་རིགས་ལྔའི་སྐུ་དང་། བདག་ཅག་གི་ཚེ་སྒྲུབ་ལ་དམིགས་པའི་རྗེ་བཙུན་མ་དཀར་
མོའི་སྐུ་ཞིག་བཞེངས་པར་བཞེད་དེ། ཐོག་མར་རིགས་ལྔ་བཞེངས་པའི་རྒྱུ་དང་ཡོན་རྫོངས་དབུས་
ཕྱོགས་ལ་བརྫངས་ཏེ་སྤྲུལ་བའི་བཟོ་བོ་སླེའུ་ཆུང་བ་ལ་ཕུལ་ནས་ལེགས་པར་བཞེངས་པའང་འདིར་
སླེབས། དེ་ནས་སྟག་རྩེ་བའི་ལྷ་བཟོ་བ་མཁས་པ་ཞིག་གི་ཐོག་མར་རྗེ་བཙུན་མ་དཀར་མོའི་བཟོ་ཚད་
ཀྱི་སྨན་སྐུ་ཞིག་ཕུལ། དེ་ནས་ཁོང་གིས་རྗེ་བཙུན་མའི་གསེར་སྐུ་མདའ་ཚད་ཙམ་མཚར་ཞིང་བྱིན་
རླབས་ཆེ་བ་ཞིག་བཞེངས་ཏེ་ཕུལ་བ་ལ་ཁོང་ཡོན་རྫོངས་སོགས་ཀྱིས་མཉེས་པར་མཛད་དོ། །ཡང་
སྐབས་ཤིག་ཏུ་གཙང་ཁང་དབུས་མ་འདིར་རྟེན་བཞེངས་ཐོགས་ཤིག་མཛད་པ་ལ། ཉང་སྟོད་གནས་
གསར་པའི་ལྷ་བཟོ་བ་དཔོན་སློབ་འགའ་ཞིག་གིས་བསྟན་པའི་གཙོ་བོའི་ལྡེམ་གཉིས་གནྡྷོ་ལ་དང་བཅས་
བ། གཡས་གཡོན་དུ་རྒྱལ་བ་ཚེ་དཔག་མེད་དང་སྨན་པའི་རྒྱལ་པོ། ཤར་ནུབ་དུ་ཉེ་བའི་སྲས་ཆེན་
རྒྱུད་ཀྱི་སྨན་སྐུ་རྣམས་སྐུ་ཚད་ཆེ་ཞིང་མཚར་ཆགས་དང་ལྡན་ལ་བྱིན་རླབས་ཀྱི་གཟི་འོད་འབར་
བཞེངས་སོ། །ས་མོ་ཡོས་ལོའི་དགུན་ཆོས་ལ་གནས་རྙིང་ལ་བྱོན། སྣང་ཕུ་བས་ཞབས་ཏོག་བསྒྲུབས།
གསུང་ཆོས་རིགས་ལུང་སོགས་འཕེལ་བར་བྱུང་ཞིང་། དེའི་ཚེ་དེ་སྐོར་གྱི་བན་སྐྱའི་ཚོགས་དཔག་
ཏུ་མེད་པ་ལ་བཀའ་གདམས་གླེགས་བམ་རིན་པོ་ཆེའི་ལུང་གནང་ཞིང༌། དགེ་བའི་ས་བོན་འཇོག་
བར་མཛད་ལ། རྗེ་བཙུན་གྱི་སྐུ་ཁྱད་པར་ཅན་འདི་བཞེངས་པའི་འབུལ་སྡུད་སྔ་མ་ཡང་དེ་ནས་མཛད་
ནོ། །དེ་ནས་འདིར་ཕེབས་ཏེ་ལོ་དེའི་དབྱར་བདེ་བ་ཅན་པ་གནས་བརྟན་ཆོས་བཟང་ཞེས་པས་བཞུགས་

ཁྲིའི་སྟེང་གི་འབོལ་དང་། དགེ་འདུན་གྱི་གྲལ་གདན་གྱི་འབོལ་ཡུག་ཐོགས་ཤིག་ཕུལ། དེ་ནས་བཟུངས་
ཏེ་ཡུན་རིང་གི་བར་དགེ་སྐོས་རེ་རེས་འབོལ་ཡུག་རེ་ཕུལ་བས་བརྒྱ་ལྷག་ཙམ་ཞིག་བྱུང་ཞིང་། དེའི་
གནད་ཀྱིས་དགེ་འདུན་གྱི་གྲལ་གདན་རང་རེའི་འདི་བས་བཟང་བ་ག་ནའང་མེད་ཅིང་། འདི་ནི། བསོད་
ནམས་ཀྱི་ཚོགས་ཀྱང་ཤིན་ཏུ་ཆེ་བར་འདུག་གོ། དེ་ནས་རྗེ་བླ་མ་འདིའི་དགོངས་པ་ལ། སྔ་མོ་ནས་
མཁས་གྲུབ་ཐམས་ཅད་མཁྱེན་པ་མནལ་ལམ་དུ་བྱོན་ཏེ། རྗེ་བཙུན་བྱམས་པའི་སྐུ་ཞིག་བཞེངས་ན་
བསྟན་པ་དང་སེམས་ཅན་ལ་ཕན་པ་རྒྱ་ཆེན་པོར་འགྱུར་བའི་ལུང་བསྟན་ཅིག་ཡོད་པ་དང་། གཞན་
ཡང་རང་གི་སློབ་མ་ཉམས་རྟོགས་ཅན་འགའ་ཞིག་གི་ཉམས་དང་རྨི་ལམ་ལ། རྗེ་བཙུན་གྱི་སྐུ་བཞེངས་
ན་ཕན་ཐོགས་རྒྱ་ཆེན་པོ་འོང་ཟེར་པ་མང་པོ་ཡོད་པ་སོགས་ལ་བརྟེན་ནས། སྔར་གསང་བ་འདུས་
པའི་ལྷའི་སྐུ་ཚང་མར་བཞེངས་པའི་འདུན་པ་ཡོད་པའི་རིགས་ལྔ་མ་གཏོགས་ལྷག་མ་རྣམས་བཞེངས་
དགོས་ཡོད་ནའང་གསེར་སྐུ་ནི། ཅུང་མི་འགྲུབ་པ་འདྲ། ལྡེར་སྐུ་ཆེ་རབ་ཅིག་བཞེངས་ཨེ་ཐུབ།
འོན་ཀྱང་དཀོན་མཆོག་ལ་ཐུགས་རྗེ་ཡོད་པས་གསོལ་བ་བཏབ་ན་གསེར་སྐུ་ཡང་བཞེངས་ཐུབ་སྙམ་
དུ་དགོངས་ཏེ། གནས་རྙིང་དུ་འབུལ་སྡུད་སྔ་མ་མཛད་དུས་ཐོག་མ་རང་ལ་གསེར་གྱི་ཏོག་ཅིག་བྱུང་
བས། རྟེན་འབྲེལ་ཤིན་ཏུ་ལེགས་གསུངས་ནས་ཐུགས་མཉེས་སོ། །ད་ནི། ཕྱོགས་ཐམས་ཅད་དུ་
དགེ་བསྐུལ་གྱི་འབུལ་སྡུད་རྒྱ་ཆེར་བྱས་ཏེ། རྗེ་བཙུན་བྱམས་པའི་སྐུ་སྐུ་ཚད་ཆེ་བ་ཞིག་བཞེངས་པར་
བྱའོ་སྙམ་དུ་དགོངས་ཏེ། བདག་ཅག་གྲོགས་མཆེད་ལྔ་ལ་ཞལ་ཏ་ནན་གྱིས་གནང་སྟེ་ཐོག་མར་ལྷོ་
བྱང་གཉིས་ལ་འབུལ་སྡུད་ལ་བརྫངས། དེ་དུས་དེ་རིང་རིན་པོ་ཆེ་པས་རིན་པོ་ཆེ་ཞོ་དྲུག་ཅུ་རེ་ལྔའི་
འབུལ་བས་ཐོག་དྲངས་སོ་སོ་ཐ་དད་ནས་འབུལ་བ་རྒྱ་ཆེ་བར་བྱུང་ཞིང་། དེ་དག་གི་སྐབས་སུ་ལྷ་
དང་ཆོས་སྐྱོང་གིས་སྲུང་སྐྱོབ་ཚུལ་བཞིན་དུ་བྱས་བ་སོགས་ངོ་མཚར་བའི་ལྟས་མང་པོ་དང་བཅས་ཏེ་
སྟོན་བཙས་མའི་དུས་ཉེས་སྐྱོན་མེད་པར་འདིར་སླེབས། དེ་དུས་ཏའི་སི་ཏུ་རྣམ་རྒྱལ་གྲགས་པས་
རྗེ་བཙུན་གྱི་སྐུ་བཞེངས་པ་ལ་ཡང་འབུལ་བ་སྟོབས་ཆེ་བ་མཛད་ཅིང་། རྗེ་འདི་པ་ལ་གསུང་རབ་ཀྱི་
དྲི་བ་ཐུན་མོང་བ་ཐོགས་ཤིག་ཡོད་པ་ལ་ལན་སྐབས་བབ་ལ་བསྲིང་གསུང་བ་ཡང་ཡོད་དོ། །དེའི་
ཚེ་བདག་གྲོགས་མཆེད་རྣམས་ཀྱི་ནང་ནས་དགེ་བཤེས་བློ་བཟང་ཞེས་པ་བྱང་ཆུབ་སེམས་དཔའི་བརྟུལ་
ཞུགས་ལ་གནས་པ་ཞིག་ཡོད་པ་དེ་གྲོགས་མཆེད་གཉིས་མངའ་རིས་སྟོད་ལ་འབུལ་སྡུད་ལ་བརྫངས།
དེའི་ཚེ་ཁོང་རྣམས་ལ་མངའ་རིས་རྒྱལ་པོ་ཇོ་བོ་གྲགས་འབུམ་ལྡེ་ཞེས་བྱ་བས་སྲང་མང་པོ་རི་བའི་གཡུ་
མོ་ཆེས་ཐོག་དྲངས་འབུལ་བ་མང་པོ་དང་། གཞན་ཡང་དེ་ཕྱོགས་ཀྱི་བུ་སློབ་སྦྱིན་བདག་རྣམས་ཀྱིས་

དད་འབུལ་བསམ་གྱིས་མི་ཁྱབ་པ་དང་བཅས་ཏེ། ལྕགས་མོ་སྦྲུལ་ལོའི་སྟོན་དུས་ཉེས་སྐྱོན་མེད་པར་
འདིར་སླེབས། དེའི་ཚེ་ཡར་ངོའི་ཚེས་བརྒྱད་ཅིག་ལ་རྗེའི་ཞལ་ནས་ལྷ་བཙུན་བསྟན་པའི་རྒྱལ་མཚན་
ལ༑ རྗེ་བཙུན་གྱི་སྐུ་ཚད་ཇི་ཙམ་འོང་གི་བརྟག་པ་ཞིག་བྱེད་དགོས་པ་འདུག་པས། གྱང་ལོགས་
ཤིག་ལ་ཕྱག་མཐོ་དྲུག་གི་ཚད་མཛད་ནས། འདི་ལ་དཔེས་པའི་ཞལ་ཞིག་བྲིས་གསུང་། ཁོང་གིས་
བྲིས་པས་ཚད་འཕྱུགས་ནས། མཐོ་དགུ་ཙམ་དུ་སོང་བ་དང་རྗེའི་ཞལ་ནས། བླ་མ་ཞང་གིས་ལྷ་
ཆེན་དཔལ་འབར་བཞེངས་དུས་ཉེ་གནས་ཀྱིས་སྲོག་ཤིང་ཚད་འཕྱགས་པའི་རྟེན་འབྲེལ་གྱིས་སྐུ་ཤིན་
ཏུ་ཆེ་བ་ཞིག་བྱུང་ཟེར། འོ་སྐོལ་ལ་ཡང་སྐུ་ཆེན་པོ་ཞིག་འོང་བ་ཡིན་ཡོད་གསུང་། དེ་ནས་ཞལ་
བྲིས་ནས་མཆོད་པ་ཕུལ། གསོལ་བ་བཏབ་བས་དེའི་ནུབ་མོ་ལྷ་རི་རྩེ་ནས་སེར་སྣམ་གྱི་གསོལ་བེམས་
ལེགས་པ་ཞིག་འབུལ་བ་ལ་བཏང་བྱུང་བས། རྟེན་འབྲེལ་ཤིན་ཏུ་ལེགས་ཞེས་གསུང་། དེའི་ཐོ་རངས་
མནལ་ལམ་དུ། སུམ་བརྒྱ་དྲུག་ཅུ་ཐོབ་ཟེར་བའི་སྒྲ་ལྷང་བ་ཞིག་བྱུང་གསུང་། དེའི་ཉིན་པར་རྩེ་
ཞོལ་པའི་མོ་རིང་མོ་ཞིག་གིས་རྗེའི་དྲུང་དུ་གསེར་ཞོ་དོ། ཟངས་ཤུ་གཅིག། ནས་ཁལ་སུམ་ཅུ། སྣམ་
བུ་བུབས་གཅིག་རྣམས་ཕུལ་བས་དགྱེས་ཏེ། རང་རེའི་རྟེན་བཞེངས་འདི་ལ་བར་ཆད་མེད་ཅིང་།
ལོངས་སྤྱོད་དང་འགྲོ་དོན་ཡང་ཆེན་པོ་འོང་བ་འདུག་གསུངས་ནས་ཤིན་ཏུ་དགྱེས་པར་གྱུར་ཏོ། །ལོ་
དེའི་དཔྱིད་མགོན་ཁང་འདིའི་ནང་དུ་རྟེན་བཞེངས་པ་ལ། བདག་གི་བླ་མ་རྣལ་འབྱོར་གྱི་དབང་ཕྱུག་
བཟང་པོ་རྒྱལ་མཚན་པས་ཞལ་བཀོད་སྦྱིན་བདག་སོགས་ཀྱི་བདག་རྐྱེན་མཛད་དེ། ཡི་དམ་མགོན་
པོ་དཀར་ནག་འཁོར་དང་བཅས་པའི་སྐུ་རྣམས་བྱིན་རླབས་དང་གཟི་བརྗིད་ཆེ་བར་བཞེངས། ལྷ་
མོའི་སྐུ་འདི་རྗེས་ལ་བཞེངས་སོ། །དེའི་སྟོན་བདག་གིས་ཀྱང་རྗེ་རིན་པོ་ཆེ་འདིའི་སྐུ་དྲུང་དུ་བསྡད་
དེ་ཕྱག་དཔེ་འབྲི་བ་སོགས་ཀྱི་སྒོ་ནས་མཉེས་པར་བྱས་ཏེ། རྗེ་རང་གི་སྐུ་སྐྱེ་སྔ་ཕྱིའི་མཛད་པ་རྣམས་
ཞིབ་ཏུ་ཞུས། དེ་ནས་ལྕགས་ཕོ་འབྲུག་གི་ལོ་ལ་དགོན་པ་འདིར་བཞུགས་ཏེ། ཕྱིས་རྗེ་རང་གི་བསྟན་
འཛིན་ཆེན་པོ་དགེ་བའི་བཤེས་གཉེན་སངས་རྒྱས་དཔལ་རིན་པ་དབུས་ཕྱོགས་ལ་འབུལ་སྡུད་ལ་རྫོང་
བ་དང་། འདི་སྐོར་གྱི་བུ་སློབ་སྤྱི་སྒོས་རྣམས་ལའང་འབུལ་སྡུད་རྒྱ་ཆེར་མཛད་པ་དེ་ཐམས་ཅད་ལ་
ཡང་རང་གཞན་ཐམས་ཅད་རྗེ་བཙུན་གྱི་ཞབས་དྲུང་དུ་སྐྱེས་ཏེ། ཐེག་པ་ཆེན་པོའི་ཆོས་ཀྱི་དཔལ་
ལ། སྟོངས་སྤྱོད་པའི་རྟེན་འབྲེལ་ཁྱད་པར་ཅན་བསྒྲིགས་པའི་ཕྱིར་དུ་རྗེ་བཙུན་གྱི་སྐུ་འདི་བཞེངས་པ་
བས། ཞེས་པའི་བཀའ་ལུང་ཕྱོགས་ཐམས་ཅད་དུ་གནང་ཞིང་། ཐུགས་ལ་ཡང་དེ་འབའ་ཞིག་
དགོངས་པའི་སྒོ་ནས་མཛད་པ་ལ། ད་ལྷ་བཟོ་བ་ཇི་ལྟ་བུ་དྲག་སྙམ་དུ་དགོངས་པའི་ཚེ་སློབ་དཔོན་

རྣམས་བསགས་ནས་བཟོ་བོ་སུ་དྲག་གི་བཀའ་བགྲོས་མཛད་པས་ཁ་ཅིག་ནི། སླེའུ་ཆུང་པ་དྲག་ཟེར།
ཁ་ཅིག་ནི། བྱང་པའི་དཔོན་བཀྲ་ཤིས་རིན་ཆེན་པ་དྲག་ཟེར། ཕལ་ཆེར་ཞལ་མཐུན་པར་བལ་པོ་
རང་དྲག །ལྷ་ཆེན་འདི་ཙམ་བཞེངས་པ་ལ་བལ་པོ་མཁས་ཤིང་རྒྱུ་ཡང་གྲོན་ཆུང་ཟེར། གནས་
བརྟན་དོན་རྒྱལ་བ་ན་རེ། གྲོས་སྣ་ཤེས་རབ་ཅན་གྱིས་ཐོན། གྲོས་ཐག་བསོད་ནམས་ཅན་གྱིས་ཆོད་
ཟེར་བ་ཡིན། རྗེ་རང་གི་དགོངས་པ་ལ་གང་ཤར་བ་ཞིག་མཛད་པར་ཞུ། བྱུང་ཙམ་བྱུང་ན་བལ་
པོ་མཛད་ན་དགའ་བ་ཡིན་ཞུས་པས་རྗེའི་དགོངས་པ་ལ། བལ་པོ་བྱས་ན་ཡོན་རྫོངས་རྣམས་ལ་གསེར་
དངུལ་དང་གོས་དར་རྐྱང་དགོས་པར་འདུག་དགོངས་ནས་དེ་ནུབ་ཐག་མ་ཆོད་པར། ད་དཀོན་མཆོག་
ལ་གསོལ་བ་བཏབ་ནས་བྱེད་གསུངས་ནས་དེ་ནུབ་འཐེན། དེ་རྟིང་སློབ་དཔོན་རྣམས་སྤྱན་དྲངས་
ནས་ཟན་རིལ་བྱས་ཏེ། རྗེ་བཙུན་མ་ལ་གསོལ་བ་བཏབ་པས། བཟོ་བོ་བཀྲ་ཤིས་རིན་ཆེན་ཅུང་ཟད་
ངོ་མཐོ་ཡང་བར་ཆད་ཆེ་བར་ལུང་བསྟན། དེ་ནུབ་ཡོན་ཆབ་ཀྱི་སྟེང་དུ་དཀར་མེའི་དུད་པས་ཞག་
ཆགས་པ་བཞིན་བྱས་ནས། མི་ཏྲི་ཟེར་བའི་ཡི་གེ་༼ལཉྫའི་༽་རྣམ་པར་ཤིན་ཏུ་གསལ་བ་ཞིག་བྱུང་
བས་ཐམས་ཅད་ངོ་མཚར་བར་གྱུར་ཏེ། དེའི་ནུབ་མོ་ཐུགས་དམ་པ་ཞིག་གི་རྨི་ལམ་དུ་བུད་མེད་རྒྱན་
ཅན་མང་པོ་ཚོགས་པའི་དབུས་ན་བུད་མེད་སྨུག་པོ་མདའ་དར་ཤོ་སྤུང་ཙམ་ཁྱེར་བ་ཞིག་ན་རེ། བསྟན་
པའི་སྙིང་པོ་དེ་ལ་འདི་སྐད་སྨོས། བློ་དམན་རྣམས་ནི་འདོད་ཡོན་སྲེད་པས་བཅིང་། །སེམས་དཔའ་
རྣམས་ཀྱི་སྤྱོད་ཚུལ་དཔག་མི་ནུས། །ལུས་སྲོག་ལོངས་སྤྱོད་གཡོ་མེད་བྱང་ཆུབ་བསྔོ་། །སུམ་བརྒྱ་
དྲུག་ཅུ་མི་ཕམ་མགོན་པོའི་ཚད། །རྒྱལ་སྲས་སྤོབས་པ་ཞན་དུ་མ་འཇུག་ཅིག། ཧེ་ཧེ། ཟེར་བ་
ཞིག་དང་། མགོན་པོ་ཡིད་བཞིན་ནོར་བུ་ལ་གསོལ་བ་ཐོབ། མི་གསར་གྱི་ཁ་ནས་གཏམ་ཡོང་བ་
ཡིན། ལྷ་བཟོ་བ་བོད་ཀྱིས་བྱས་ན་ཤི་ཆད་ཉེ། སྟོད་ཕྱོགས་ཀྱི་འབུལ་སྡུད་པ་རྣམས་འདུན་ཐོག་ཏུ་
འབབ་ཟེར་བ་ཞིག་བྱུང་། དེའི་ཉིན་པར་སྟོན་ཆེན་ལྷ་བཙན་ལ་མོ་བྱ་ཞིག་མཛད་པས། ལྷ་བཟོ་
བ་བོད་ཀྱིས་བྱས་ན་བར་ཆད་ཆེ། བལ་པོས་བྱས་ན་དཔའ་བོས་དཔའ་བོ་འཁྲིད་པ་ཡིན་པས་བཟང་
ཟེར་བ་བྱུང༌། དེའི་ཚེ་ལྷུན་པོ་རྩེར་རྟེན་བཞེངས་ལ་བལ་པོ་ཐོགས་ཤིག་འདུག་པ་ལ་ཞལ་ཏ་གནང་
བས་ཁོང་རྣམས་འདོད་པ་ཆེ་བས་མ་འགྲིག། དེ་ནས་སྔར་བརྟག་པ་བབས་པ་དང་མཐུན་པར་ལྷ་བཟོ་
བ་ལ་སྟོད་བྱང་ནས་འབོད་པར་ཐག་བཅད། ལོ་དེའི་དཔྱིད་ཏའི་སི་ཏུ་བའི་དྲིས་ལན་རྣམས་བདག་
ཅག་རྣམས་ལ་གསུང་ཆོས་སུ་གནང་སྟེ་རྩོམ་པ་མཛད་དེ་འབུལ་བ་དང་ལྷ་བཟོ་བ་འབོད་པ་ཕྱོགས་
མཐུན་དུ་བདག་གིས་ལོ་དེའི་སྟོན་གཞུག་བྱང་ལ་ཕྱིན། མུས་པ་སོགས་ལ་འབུལ་སྡུད་བྱས། དགུན་

ཆོས་ལ་ངམ་རིང་དུ་ཕྱིན་ཏེ་དྲིས་ལན་ཕུལ། ཏའི་སི་ཏུ་བས་ཀྱང་དགྱེས་པ་ཆེན་པོ་མཛད། ལྷ་བཟོ་
བ་ནི། ཐང་སྟོང་རྒྱལ་པོར་གྲགས་པས་གེགས་བྱས་ཏེ་བཀག། དེ་ནས་ངམ་རིང་སྨོན་ལམ་གྲོལ་
ནས་འདིར་སླེབས་དུས་ལྕགས་མོ་སྦྲུལ་གྱི་དཔྱིད་ཆོས་ལ་དགེ་བཤེས་བསོད་ནམས་འཕེལ་གྱིས་ཞབས་
ཏོག་བསྒྲུབས་ཏེ་གསུང་ཆོས་འཕེལ་བར་འདུག། དེ་དུས་བདག་གིས་བྱང་ནས་གྲྭ་པ་གཅིག་ཕུལ་བ་
ལ༑ རྗེ་རང་གི་གསུང་དང་མཐུན་པར་བསྟན་པ་ལ་ཕན་ཐོགས་པ་ཞིག་བྱུང་ངོ༌། །དེ་ནས་དབྱར་
ཆོས་ལ་བདག་གི་བླ་མ་མཁས་གྲུབ་ཆེན་པོ་ཤེས་རབ་རྒྱལ་མཚན་པས་ཞུ་བ་པོ་མཛད་ནས། གླེགས་
བམ་རིན་པོ་ཆེ་ཞིབ་ཏུ་གསུངས་ཏེ་མང་པོ་དད་པའི་ས་ལ་བཀོད། དེ་དུས་རྗེ་རང་གི་བསྟན་འཛིན་
ཆེན་པོ་མཁས་པ་སྟོབས་ལྡན་འོད་ཟེར་བས་རྗེ་ལ་གླེགས་བམ་འདི་ལ་ཆོས་མིན་ཞུ་མཁན་འདུག་པས་
ཇི་ལྟར་ལགས་ཞུས་པས། ཆོས་ཡིན་མིན་ཆ་མེད་སེམས་ལ་ཤིན་ཏུ་ཕན་གསུང་ངོ༌། །ལོ་དེའི་དབྱར་
གཞུག་ནས་བྱམས་ཁང་གི་མཁར་ལས་ཀྱང་མཛད། དེ་ནས་སྦྲུལ་ལོའི་སྟོན་གནས་རྙིང་ནས་ཟངས་
མགར་བ་བོས་ཏེ། ཟངས་མགར་བ་ཁ་ཅིག་གིས་གླང་ཕུར་ཟངས་ལེབ་འཆོས་པ་སོགས་ཀྱི་མགོ་བརྩམས།
དེ་ནས་ད་བཟོ་བོ་སུ་དྲག་གམ་ཟེར་བ་ལ་རྗེའི་ཞལ་ནས། དགའ་ལྡན་ནས་བི་ཤྭ་ཀརྨ་འོང་བ་ཡིན་
གསུངས་ནས་བཞད་ཀྱིན་འདུག། དེ་ནས་ཟླ་བ་གཅིག་ཙམ་ན་སྣར་ཐང་པ་དཔོན་པོ་བྱང་རིན་ཞེས་
པས་རྟེན་གྱི་བཟོ་ཕུད་ལ་རྗེ་བཙུན་གྱི་སྐུ་འདིའི་ལུགས་བཏང་སྟེ་ངོ་མཚར་བར་བྱོན། དེ་ནས་ཁོང་
གི་ཞལ་བཀོད་དང་འབྲོང་རྩེ་བའི་ཟངས་མགར་བས་བརྡུངས་བྱས་པས་འོང་ཟེར་ནས་ཁོང་གཉིས་ཀྱིས་
བྱེད་པར་ཐག་ཆོད་པ་ལ་གྲྭ་པ་རྣམས་མ་དགྱེས་ཤིང་། ཁྱད་པར་ཟངས་མགར་པའི་རྨི་ལམ་དུ་བུད་
མེད་ཅིག་གིས་སྐས་ལེབ་ཀྱི་མགོ་ནས་བསྒྲིལ་བ་རྨིས་ཟེར་ནས་ཐེ་ཚོམ་དུ་ཡོད་པ་ལ་དེའི་ཚེ་སྤྲུལ་པའི་
བཟོ་པོ་རྣམས་སྤྱན་རས་གཟིགས་དང་སྒྲོལ་མས་རྒྱུད་བསྐུལ། དཔལ་ལྡན་ལྷ་མོས་ལམ་སྲུང་མཛད་
ནས་ཆུ་འདུས་སུ་སླེབས། དེ་ནས་དྲུང་ཆོས་རྒྱལ་བས་ལྷ་བཟོ་བ་རྣམས་ཁྲིད་ནས་འདིར་སླེབས། རྗེའི་
དྲུང་དུ་རྒྱུ་མཚན་ཕུལ་བས་རྗེའུ་གསུང་ནས། ཤིན་ཏུ་ལེགས། མི་གསར་གྱི་ཁ་ནས་གཏམ་བྱུང་།
ས་ང་ཚ་དུས་ཀྱི་སྐམ་པ་བྱ་བ་ཡིན་གསུང་། དེ་ནས་སང་ཉིན་བཟོ་བོ་རྣམས་ལ་ཟངས་ལེབ་རྣམས་
བསྟན་པས་ཁོང་རྣམས་ན་རེ། ད་ནི། རྒྱུ་ཡང་ལྡངས་ཤིང་། ཟངས་ལེབ་རྣམས་ཀྱང་ལེགས་པོ་
འོང་ཟེར་ནས་དབུའི་ཚུགས་དྲངས་ཏེ་བཟོ་ཚུགས་སོ། །བཟོ་བོ་ན་རེ། བདག་གིས་ཉིན་མོ་བཟོ་ལག་
པས་བྱེད། མཚན་མོ་ཡིད་ཀྱིས་བཟོ་བྱེད་པས་མགྱོགས་ལ་ལེགས་པ་འོང་ཟེར། རྗེའི་གསུང་ནས།
ཚུགས་དབོན་པོ་བྱང་རིན་གྱི་འདི་ལ་དྲག་གམ། ཡང་ན་དཀོན་མཆོག་ལ་གསོལ་བ་བཏབ་ན་གསུངས་

པས་བཟོ་བོ་ན་རེ། དཀོན་མཆོག་རིན་པོ་ཆེ་པ་རང་ཡིན་མོད། ང་ལ་བཟོ་ཕས་བསླབས་པ་ཡིན་
གྱི་དཀོན་མཆོག་གིས་བསླབས་པ་མེད་ཟེར་ཏེ་ཁོང་རང་གི་སྟེང་དུ་བཞག། རྗེའི་གསུང་ནས། དཔོན་
མོ་ཆེ། འུ་ཅག་སྔོན་ལ་དབུ་དེ་ཆེ་བ་ཞིག་བྱས་པས་དེ་ནས་མི་འགྲུབ་ཁ་མེད་ཡིན། ད་ལྟ་ནི། རྒྱུ་
ཡང་ཆེན་པོ་རང་མི་གདའ་གསུངས་པས་བཟོ་བོ་ན་རེ། དེ་ཀ་བྱེད། ལེགས་པོ་འོང་། རིན་པོ་ཆེ་
པ་ཆུ་མིག་བཟང་པོ་དང་འདྲ། འཕྲལ་ལ་མེད་ཀྱང་འཕྲལ་ལ་སྐྱེས་ཏེ་འོང་ཟེར། དེ་ནས་བོད་ཀྱི་བཟོ་
བོས་ཇི་ལྟ་བ་བཞིན་མ་བྱུང་བས་བལ་པོ་རྣམས་རློམ་པ་ཅུང་ཟད་སྐྱེས་ཏེ་གཡེལ་དུ་སོང་བ་དང་། དཔོན་
མོ་ཆེའི་རྨི་ལམ་ལ་རྒྱལ་ཆེན་ལྷ་ཁང་ན་མི་ནག་པོ་ཆེན་པོ་ཞིག་ལག་པ་གཡོན་པ་སྡིགས་མཛུབ་བྱས་
ཏེ་བཟོ་བོ་རྣམས་ལ་བཙུགས་ནས་བསྡིགས་པའི་ཚུལ་བྱེད་ཀྱིན་འདུག་པ་རྨིས་པས་དཔོན་མོ་ཆེ། ཨ་
མ་ཟེར། ཅི་བྱུང་དྲིས་པས། འདི་བཞིན་བྱུང་ཟེར་སྐྲག་ནས་ཕྱིན་ཆད་སྐད་ཅིག་ཀྱང་མ་ཡེངས་
པར་བཟོ་བྱས་པས་ཐོག་མར་དབུ་ལེགས་པར་ཐུབ། དེ་ལ་རབ་གནས་མཛད་དེ་གསོལ་བ་བཏབ་པས་
མཛོད་སྤུ་ལ་མེ་ཏོག་གཅིག་ཆགས་ཤིང་། ཁྱད་པར་སྙན་རྒྱན་གཡས་ཀྱི་འབུར་དབུས་མ་ལ་རྒྱལ་
བ་ཙོང་ཁ་པའི་སྐུ་ཡིན་ཡང་ཟེར། ཁ་ཅིག་རྗེ་རང་ཉིད་ཀྱི་སྐུ་ཡིན་ཡང་ཟེར། མདོར་ན་བླ་མའི་
སྐུ་རང་བྱོན་ཤིན་ཏུ་མཚར་བ་ཞིག་སྐྱེ་བོ་ཐམས་ཅད་ཀྱི་མཐུན་གྲུབ་ཏུ་བྱོན། གཞན་ཡང་དེའི་ཚེ་ཆོས་
སྐྱོང་གི་གཏོར་སྒྲུབ་འཛུགས་པ་སོགས་ཀྱི་རིམ་གྲོ་འཛུགས་པ་དང་བཅས་ཏེ་བལ་པོ་རྣམས་ཀྱིས་བཟོ་
ལེགས་པར་བརྩམས། དེའི་ཚེ་སྐུ་རིམ་པ་རྣམས་དང་བཟོ་བོ་རྣམས་ཀྱི་ཉམས་སྣང་ལ་ཉིན་མོ་མི་དང་
མཚན་མོ་མི་མ་ཡིན་གྱིས་བཟོ་སྒྲུབ་པའི་སྣང་བ་རྒྱུན་མི་འཆད་ཅིང་། དེ་ལྟར་བསྒྲུབས་པས་རིང་པོར་
མ་ཐོགས་པར་ཁྲུ་ཉི་ཤུ་རྩ་ལྔའི་སྐུ་ཚད་དང་ལྡན་པའི་རྗེ་བཙུན་གྱི་སྐུ་ངོ་མཚར་ཅན་དེ་ཆུ་མོ་ལུག་གི་
ལོ་ལ་གྲུབ་སྟེ། རྟེན་གྱི་ནང་བཞུགས་ལ་ཡང་དམ་པ་མང་པོའི་རིང་བསྲེལ་སོགས་སངས་རྒྱས་བྱང་
སེམས་ཀྱི་སྐུ་གདུང་རིང་བསྲེལ་དང་ལྡན་ཞིང་། རྒྱུ་རིན་པོ་ཆེ་ལས་གྲུབ་པའི་ལུགས་སྐུ་མང་པོ་བཞུགས་
ཤིང་། གཞན་སྐུའི་སྟོད་སྨད་ཀྱི་ཆ་ལ་བཤད་ཚོད་དང་མཐུན་པའི་གཟུངས་སྔགས་མང་པོ་དང་། གསུང་
རབ་པོ་ཏི་མང་པོ་བཞུགས། གཞན་ཡང་སྨན་སྣ། འབྲུ་སྣ། ཟས་སྣ། གོས་དར་གྱི་སྣ་མང་པོ་
སོགས་མ་ཚང་བ་མེད་པར་བཞུགས། གཞན་ཡང་རྟེན་གྱི་ནང་བཞུགས་ཁྱད་པར་ཅན་ཞིག་གཞན་
སུ་ལ་ཡང་རྒྱུས་མེད་པར་རྗེ་རང་ཉིད་ཀྱིས་མཚན་མོ་བྱོན་ཏེ། རྟེན་གྱི་ཐུགས་ཀར་བཞུགས་སུ་གསོལ་
ནས་གསོལ་བ་གདབ་པ་དང་སྨོན་ལམ་མང་པོ་ཡང་མཛད་ཅེས་གྲགས་སོ། །དེ་ལྟ་བུའི་རྟེན་ངོ་མཚར་
ཅན་དེའི་རབ་ཏུ་གནས་པ་ལུག་ལོ་ཟླ་བ་ལྔ་པའི་ཡར་ཚེས་བཟང་པོ་ལ་དཔལ་གསང་བ་འདུས་པའི་

དཀྱིལ་འཁོར་བཞེངས་ཏེ། དེའི་སྒོ་ནས་རབ་ཏུ་གནས་པ་རྒྱས་པར་མཛད། དེའི་དུས་ནམ་མཁའ་
ལ་འཇའ་ཚོན་གྱི་གུར་དང་། མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་དཔག་ཏུ་མེད་པ་
དང་ཁྱད་པར་རྗེ་རང་ཉིད་ཀྱིས་དེ་ནུབ་རྗེ་བཙུན་གྱི་ཞབས་དྲུང་དུ་བཞུགས་ཏེ་གསོལ་བ་རྩེ་གཅིག་ཏུ་
བཏབ་པས་རྗེ་བཙུན་བྱམས་པ་སྣམ་སྦྱར་རྡོ་ཚོས་མ་གྱོན་པའི་དགེ་སློང་གི་རྣམ་པ་ཅན་གཅིག་སྐུ་དེ་
ཉིད་ལ་ཡང་དང་ཡང་དུ་ཐིམ་པའི་སྣང་བ་བྱུང་ཞིང་། དེའི་ཐོ་རངས་དེ་ལྟ་བུའི་དགེ་སློང་ཞིག་གིས།
ཁྱོད་ཀྱིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་དེ་གྲུབ་ཟིན་པས་དགའ་བ་སྒོམས་ཤིག་ཅེས་
པའི་ལུང་བསྟན་ཀྱང་བྱུང་ལ། དེ་ནི། སྔར་མཁས་གྲུབ་ཐམས་ཅད་མཁྱེན་པའི་ལུང་བསྟན་དང་།
བདག་གི་བླ་མ་མཁས་གྲུབ་ཆེན་པོའི་མནལ་ལམ་ཡང་ཚད་མར་གྲུབ་པ་ཡིན་ནོ། །གཞན་ཡང་དེའི་
དུས་སུ་དགྲ་བཅོམ་བ་འཆར་ཁ་ཞེས་པའི་རྗེ་རང་གི་སློབ་མ་ཞིག་གི་གཟིགས་སྣང་ལ་ཉི་མ་གཉིས་ཤར་
བྱུང་བའི་སྔ་མ་དེ་ད་ལྟའི་ཉི་མ་འདི་དང་། ཕྱི་མ་དེ་འདི་བས་ཆེ་བ་གཅིག་བྱུང་བ་དེའི་འོད་ཟེར་གྱིས་
གཙུག་ལག་ཁང་གི་ནང་ཁྱབ་བྱུང་། གཞན་ནི་མ་གོ །ང་རང་འཁྲུལ་པ་ཡིན་པར་འདུག་སྙམ་དུ་
དགོངས་ནས་གཞན་ལ་ཡེ་མ་བཤད་ཅེས་གསུང་ངོ་། །བྱམས་པ་ལྷ་ཁང་གི་སྒོ་འདི་ཡང་། ཉན་
ཞེས་པའི་ཡུལ་ནས་ཀླུ་མོ་བཀྲ་ཤིས་སྐྱིད་ཅེས་པའི་རྗེ་རང་གི་དགེ་བསྙེན་མ་ཞིག་གིས་ཕུལ་བར་གྲགས་
ཤིང་། རྗེ་བཙུན་གྱི་ལྡེམ་གཉིས་ཕྱིས་རྗེ་རང་ཉིད་ཀྱིས་བཞེངས་པ་ཡིན་ནོ། །དེ་ནས་ཤིང་ཕོ་སྤྲེའུའི་
ལོ་ལ་མཛད་པ་ཀུན་ལས་གསུང་གི་མཛད་པ་མཆོག་ཏུ་དགོངས་ནས། ཕྱོགས་ཀྱི་ཡིག་མཁན་མང་
པོ་བསྡུས་ཏེ་ཐུགས་དམ་བཀའ་འགྱུར་གྱི་གསུང་རབ་རྣམས་བཞེངས་ཤིང་། གཙུག་ལག་ཁང་གི་
རྒྱ་མཛད་ཆེན་མོའི་རི་མོ་མཛད་དགོས་རྣམས་ཀྱང་དཔོན་མོ་ཆེ་སྨན་ཐང་པས་ལེགས་པར་མཛད་པ་
ཡིན་ནོ། །ལོ་དེའི་དཔྱིད་ཀ་བདག་གིས་བྱང་ཆེན་དུ་ཆོས་བར་ཞིག་ལ་ཕྱིན་དུས་སྔར་ནས་ཀྱི་གཞི་
ནད་དྲག་པོ་ཞིག་ཡོད་པ་དེ་རྐྱེན་དབང་གིས་ལངས་ཏེ་ཤི་ལ་ཐུག་པའི་ཚེ་རྟེན་འབྲེལ་བསྒྲིག་པའི་ཕྱིར་
དུ་ལེགས་བཤད་གསེར་ཕྲེང་པོ་ཏི་གཅིག་རྗེའི་དྲུང་དུ་ཕུལ་ཏེ་གདམས་པ་ཞིག་ཞུ་བ་ལ་བཏང་བས་དེའི་
ལན་དུ། ད་ལན་མི་འཆི། གལ་ཏེ་ན་འདི་ལྟར་གྱིས་གསུང་བའི་ཞལ་གྱི་གདམས་པ་ཕེབས་པ་ཙམ་
གྱིས་བློ་བདེ་བར་བྱུང་། དེའི་ཚེ་བདག་གི་བསམ་པ་ལ་དང་པོ་སྤྲེའུའི་ལོ་ལ་རྗེ་འདི་ཉིད་ཀྱིས་ཀྱང་
གནས་འདིར་ཐུགས་དམ་མཛད་པས་བར་ཆད་ཀྱི་མཚན་མ་བཟློག་པ་ཡིན་པར་འདུག །ང་རང་ཡང་
གནས་འདིར་མཚམས་དམ་པ་ཞིག་བྱེད་དོ་སྙམ་ནས་ལོ་དེའི་ཟླ་བ་བདུན་པ་ནས་བརྩམས་ཏེ་དགེ་སྦྱོར་
ལ་ཤིན་ཏུ་འགྲུས་པར་བྱས་སོ། །དེ་ནས་བདག་གིས་བྱང་ཆེན་དུ་ཟླ་བ་བཅུ་མཚམས་དམ་པར་བྱས་

པས་བར་ཆད་བཟློག་པའི་མཚན་མ་ཡང་ཅི་རིགས་བྱུང་སྟེ་དབུས་ཕྱོགས་ལ་འགྲོ་འདོད་པ་དང་། སེམས་
དཔའ་ཆེན་པོ་བློ་གྲོས་སྦས་པ་ལ་ཆོས་ཤིག་ཞུ་འདོད་སྔར་ནས་ཡོད་པ་རྣམས་ཀྱི་གནང་བ་ཞུ་བ་ལ་ལོ་
དེའི་སོ་ཀ་འདིར་འོངས། རྗེ་རིན་པོ་ཆེའི་དྲུང་དུ་དེའི་རྒྱུ་མཚན་ཕུལ་བས་རྗེའི་ཞལ་ནས། དབུས་
ཕྱོགས་ལ་འགྲོ་དོན་མེད། བསྟན་པ་སྤྱི་སྒོས་ལ་བསམས་ཏེ་ད་དུང་འདིར་ཀ་འཆད་ཉན་བྱས་ན་ཇོ་
བོ་རིན་པོ་ཆེ་དང་རྗེ་བཙུན་ཙོང་ཁ་པ་ཡང་འདི་ཕྱོགས་ན་བཞུགས། ཡང་ཐུགས་དམ་སྒྲུབ་པ་བྱེད་
ན་ཡང་འདིར་ཀ་སྡོད། ངེད་ཀྱང་དགོན་པ་འདིའི་ཐོད་ལ་སྒྲུབ་སྡེ་ཞིག་འཛུགས་འདོད་ཡོད་པས་དེར་
དཔོན་སློབ་གཉིས་ཀྱི་ཞབས་ཏོག་བྱེད། ད་ལན་དྲུང་འདུལ་བ་པ་ལ་ཆོས་ཉན་དུ་འགྲོ་ན་ཁོང་ལ་ལྷ་
མོ་འདིའི་བཀའ་ཞིག་དང་། བྱང་ཆུབ་ལམ་རིམ་གྱི་འཁྲིད། ལྟ་བའི་འཁྲིད། ཁྱད་པར་འདུས་པའི་
རིམ་ལྔའི་དམར་ཁྲིད་ཅིག་རྣམས་ཞུས་ཏེ་མྱུར་བར་འདིར་བྱོན། བདག་གིས་ཀྱང་དེ་རྣམས་ལེགས་
པར་ཐོབ་སྟེ། ད་ན་སོ་རྒས་ནས་བརྗེད་འདུག། དང་པོ་དཔེ་ཆ་མང་པོ་ཟིན་པ་ཞིག་ཡོད་དེ། ད་
ཚིག་རེ་རེ་ལའང་དཀའ་ལས་ཆེ་བར་འདུག། དོན་ལ་འཆི་བ་ཁོ་འོང་བར་འདུག། ཤི་ནས་གར་
འགྲོ་ནི་ཆ་མེད་གསུང་། དེ་ལ་བདག་གིས་རྗེ་རིན་པོ་ཆེ་ནི། ཕྱི་མ་ལ་སྔར་བདེ་བ་ཅན་དུ་འབྱོན་
བཞེད་ཡོད་ནའང་། ཕྱིས་དགའ་ལྡན་དུ་འབྱོན་བཞེད་ཡོད་པ་ཡིན་ཞེས་མི་ཀུན་གླེང་བར་འདུག་
ལགས་ཞུས་པས་རྗེའི་ཞལ་ནས། ཁོ་བོ་ལ་དེ་ལྟ་བུའི་འདོད་པ་ཕུར་ཚུགས་པ་མེད། རྗེ་བཙུན་གྱི་
སྐུ་བཞེངས་པ་འདི་ཡང་སེམས་ཅན་ཐམས་ཅད་རྗེ་བཙུན་གྱི་འཁོར་དུ་སྐྱེས་ཏེ་ཐེག་ཆེན་གྱི་ཆོས་ལ་
ལོངས་སྤྱོད་པའི་རྟེན་འབྲེལ་དུ་བསམས་ཏེ་བྱས་ཤིང་། བདེ་བ་ཅན་སོགས་ན་གདུལ་བྱ་ཡང་དག་
པ་འབའ་ཞིག་ཡོད། དེ་བས་མ་དག་པའི་གདུལ་བྱ་རྣམས་གདུལ་བའི་ཕྱིར་དུ་རེ་ཞིག་ལ་མ་དག་པའི་
ཞིང་འདིར་ཀ་སྡོད་འདོད་ཡོད་པ་ཡིན། ཞེས་སོགས་ཀྱི་བཀའ་ལུང་རྒྱ་ཆེ་ལ་གནང་ཆེ་བ་མང་པོ་
གསུངས། དེ་ནས་བདག་གིས་འགྲོ་ཁར་ཕྱག་ཕུལ་བས། མྱུར་དུ་སླེབས་པ་མཛོད་ཅིག་གསུང་།
དེ་ནས་ཤིང་མོ་བྱའི་ལོ་ལ་མཁར་ལས་རྟེན་བཞེངས་སོགས་ཅི་རིགས་དང་། ཁྱད་པར་བཀའ་འགྱུར་
གྱི་འཕྲོ་རྣམས་ཡོངས་སུ་རྫོགས་པར་མཛད་དོ། །དེ་ནས་མེ་ཕོ་ཁྱི་ལོའི་དགུན་ཆོས་ལ་ཆོས་ཀྱི་རྗེ་རིན་
པོ་ཆེ་ཀུན་དགའ་བདེ་ལེགས་རིན་ཆེན་རྒྱལ་མཚན་དཔལ་བཟང་པོས་སྤྱན་དྲངས་ཏེ་གནས་རྙིང་ལ་
ཕེབས། གསུང་ཆོས་རིགས་ལུང་སོགས་འཕེལ་ཞིང་སྐྱ་བཙུན་གྱི་ཚོགས་མང་པོ་ལའང་གསུང་ཆོས་
ལེགས་པར་གསུངས། གོས་སྐུ་ཆེན་མོ་བཞེངས་པའི་འབུལ་སྡུད་ཀྱང་དེ་ནས་མཛད། དེ་ནས་འདིར་
ཕེབས་ཏེ་དགོངས་པ་ལ། སྔར་ནས་སྐུ་ཚད་ཆེ་བའི་ངའི་སྐུ་ཞིག་བཞེངས་ན་ཚེ་རིང་བའི་རྟེན་འབྲེལ་

ཡོད་གསུང་བའི་རྗེ་བཙུན་མའི་ལུང་བསྟན་ཅིག་ཡོད་པ་དང་། ད་དུང་ཡུན་རིང་དུ་གནས་ན་བསྟན་
པ་དང་སེམས་ཅན་ལ་ཕན་ན་ཅི་མ་རུང་སྙམ་སྟེ། སྔར་རྗེ་བཙུན་གྱི་སྐུ་བཞེངས་པའི་ཟངས་གསེར་
དང་ཡོ་བྱད་ལྷག་རྣམས་ལ་རྗེ་བཙུན་མ་དཀར་མོའི་སྐུ་ཞིག་བཞེངས་འདོད་ཡོད་པ་ལ། སླར་ཡང་
བལ་པོ་རྣམས་སྟག་ལུང་ནས་འདིར་སླེབས་པ་དང་། ཉང་སྟོད་ནས་ཕེབས་པ་གཉིས་རྟེན་འབྲེལ་འགྲིག་
སྟེ༑ བལ་པོ་རྣམས་ན་རེ། རིན་པོ་ཆེ་བའི་དགོངས་པ་མ་རྫོགས་ན་ངེད་ལམ་ལ་མགོ་མི་ཐོན་པས་
ངེད་ཀྱིས་ཀྱང་ཞབས་ཏོག་ཏུ་འགྱུར་བ་ཞིག་བྱེད། རིན་པོ་ཆེ་བས་ཀྱང་ངེད་བལ་ཡུལ་དུ་མགོ་ཐོན་
པ་ཐུགས་དམ་སྐྱབས་འོག་ཏུ་འཇུག་དགོས་ཟེར། དེ་ནས་བཟོའི་རྩོམ་པ་མཛད་དེ་རྒྱབ་མཐོ་བཅུ་དྲུག་
དང་ལྡན་པའི་རྗེ་བཙུན་མའི་གསེར་སྐུ་དང་། གཡས་གཡོན་དུ་རྗེ་བཙུན་མ་སྔོན་མོ་དང་སྒྲོལ་མ་ཡིད་
བཞིན་ནོར་བུའི་སྨན་སྐུ་གཉིས་མཚར་ཆགས་བྱིན་རླབས་དང་ལྡན་པར་གྲུབ་སྟེ། ནང་བཞུགས་ལ་
ཐུགས་ཀ་ན་སངས་རྒྱས་བྱང་སེམས་ཀྱི་སྐུ་གདུང་རིང་བསྲེལ་མང་པོ་དང་། མགྲིན་པ་ན་རྗེ་བཙུན་
མ་རང་གི་སྐུ་འཇིམ་པ་ལས་རང་བྱུང་དུ་བྱོན་པ་མཐོ་གང་ཙམ་ཞིག་བཞུགས་ཤིང་། གཞན་ཡང་
སྟོད་སྨད་ཀྱི་ཆ་རྣམས་གཟུངས་སྔགས་སྐུ་ཚེ་སྲིང་བའི་སྤེལ་ཚིག་དང་བཅས་པ་མང་པོ་འཁོར་ལོ་དང་
བཅས་པ་བཤད་ཚོད་བཞིན་དུ་བཞུགས་པའི་རྟེན་ངོ་མཚར་ཅན་འདི་ལེགས་པར་གྲུབ་པའི་རབ་ཏུ་གནས་
པ་ལོ་དེའི་ཟླ་བ་བརྒྱད་པའི་ཚེས་གྲངས་བཟང་པོ་ལ་ལེགས་པར་བསྒྲུབས། དེའི་ཚེ་ནམ་མཁའ་ལ་
འཇའ་འོད། མེ་ཏོག་གི་ཆར་འབབ་པ། ཁྱད་པར་བར་སྣང་ལ་གློ་བུར་དུ་གཎྜའི་སྒྲ་གླིང་སྟོད་པ་
རྣམས་ཀྱིས་གླིང་སྨད་དང་། གླིང་སྨད་པ་རྣམས་ཀྱིས་ཅིག་ཤོས་ན་གྲགས་པར་ཐོས་པ་སོགས་ངོ་མཚར་
བའི་ལྟས་མང་པོ་བྱུང་ཞིང་། བཟོ་བོ་རྣམས་ཀྱང་རྒྱགས་ཡོན་གྱིས་ཚིམ་པར་མཛད་དོ། །ལོ་དེའི་
དབྱར་ཆོས་ཀྱི་དུས་བདག་གིས་དབུས་ཕྱོགས་ལ་འགྲོ་བའི་ཕྱིར་དུ་འདིར་སླེབས། རྗེའི་དྲུང་དུ་རྒྱུ་
མཚན་ཕུལ་བས། ཆོས་རྗེ་ཆོས་རྒྱལ་བ་ལ་དུས་འཁོར་ཞུར་འགྲོ་ན་དེ་དང་། དྲུང་སྦྱིན་པ་བ་ལ་སྦྱོར་
དྲུག་གི་འཁྲིད་ཅིག་དང་། རྒྱུད་འགྲེལ་གྱི་བཤད་པ་ཞིག་ཅིས་ཀྱང་ཉོན་ལ་འཆད་ཐུབ་པ་ཞིག་གྱིས་
ལ་ཤོག་གསུངས་ཏེ་རྒྱགས་རྟེན་ལ་རིན་པོ་ཆེ་ཐོགས་ཤིག་གནང་སྟེ་ཕྱིན། དེ་ནས་ས་ཕོ་བྱི་བའི་དགུན་
ཚོས་ལ་ལྷ་རྒྱལ་རྩེ་ར་ཆོས་བར་ལ་ཕེབས། དགུན་ཆོས་གཉིས་ཀ་མཛད། ཞབས་ཏོག་ཚུལ་བཞིན་
བསྒྲུབས་ཏེ་གསུང་ཆོས་རིགས་ལུང་སོགས་ཀྱང་འཕེལ་བར་བྱུང་། དེ་ནས་འདིར་ཕེབས། རྒྱ་ནམ་
མཁའ་དཔལ་གྱིས་གོས་ཡུག་དམར་པོ་གཅིག །གཞན་ཞིག་གིས་གོས་ཡུག་གནམ་ཁ་གཅིག །ཁྱེའུ་
བས་གོས་ཡུག་གཅིག །ཆོས་རྗེ་མན་ལུང་པས་གོས་ཡུག་གཅིག་ཕུལ་བ་རྣམས་ཀྱིས་ཐོག་དྲངས་རང་

གི་ལག་ཏུ་བྱུང་བའི་གོས་དར་རྣམས་དོན་ཡོད་པར་བྱ་བ་དང་། ཕྱི་རབས་འབྱོར་ལྡན་སྐྱེ་བོ་རྣམས་
ཀྱི་དམིགས་རྐྱེན་དུ་བསྟན་པའི་གཙོ་བོའི་གོས་སྐུ་ཆེན་མོ་བཞེངས་པར་དགོངས་ཏེ། ལྷག་པའི་ལྷས་
རྒྱུད་བྱིན་གྱིས་བརླབས་པ་པིར་ཐོགས་རྣམས་ཀྱི་རྒྱལ་པོ་སྨན་བླ་དོན་གྲུབ་པ་དཔོན་སློབ་སྤྱན་དྲངས་
ཏེ་བཟོའི་རྩོམ་པར་མཛད། དེ་ཙམ་གྱིས་གོས་རྣམས་ཀྱང་སྔར་བྱུང་བ་དང་། དེ་ནས་རྒྱུན་མ་ཆད་
པར་འབུལ་མི་བྱུང་བ་ལ་རྟེན་ནས་རིང་པོར་མ་ཐོགས་པར་ཟླ་བ་གསུམ་ལ་དཀྱུས་སུ་འདོམ་བཅོ་བརྒྱད་
དང་། ཞེང་དུ་འདོམ་བཅུ་གཉིས་ཀྱི་ཚད་དང་ལྡན་པའི་སྐུ་བཟང་ཞིང་མཚར་ཆགས་བྱིན་རླབས་དང་
ལྡན་པ་ཡོངས་སུ་རྫོགས་པར་གྲུབ་སྟེ། གོས་སྐུ་འདིའི་ཐུགས་ཀ་ན་རྗེ་རང་ཉིད་ཀྱིས་མཛད་པའི་བསྟན་
པ་རྒྱས་པའི་སྨོན་ལམ་གྱི་ཚིག་མང་པོ་བྲིས་ནས་བཞུགས་ལ། དེའི་རབ་ཏུ་གནས་པ་ཡང་ངོ་མཚར་
བའི་ལྟས་མང་པོ་དང་བཅས་ཏེ་གྲུབ་ཅིང་། ཁྱད་པར་འདིའི་སྐྱ་རིས་དགོན་པའི་མདུན་གྱི་ནེ་ཐང་
དུ་བཏབ་པའི་ཚེ་སྐུ་ཇི་ཙམ་འོང་བ་བལྟ་བའི་ཕྱིར་མདུན་གྱི་དར་རྒྱས་པའི་སྤེ་དཀར་ཆེན་པོ་འདིའི་
ལོགས་ལ་འགྲེམས་པར་མཛད་པ་ལ་དཔོན་མོ་ཆེས་ཕྱག་གི་ལྷུང་བཟེད་ཡན་ཆད་རྫོགས་པ་འོང་ཞེས་
དང་། གཞན་དག་གིས་སྐུ་ཚད་ཐམས་ཅད་རྫོགས་པ་འོང་ཞུས་ཏེ་བཀྲམ་པས་ཞལ་གྱི་དཀྱིལ་འཁོར་
རྫོགས་པ་ཙམ་ཞིག་བྱུང་བ་ལ། དཔོན་སློབ་ཐམས་ཅད་བཞད་གད་ཐེག་པ་ཞིག་བྱུང་ཞིང་དེའི་ཚེ་
རྗེའི་ཞལ་ནས། རྟེན་འབྲེལ་ལེགས། དེ་རིང་ནམ་མཁའ་ཤིན་ཏུ་དྭངས་པ་ལ་སྤྲིན་རིན་པོ་ཆེ་ཆ་
དགུ་པའི་རྣམ་པ་མང་པོ་དང་། ཉི་མ་ལ་འཇའི་གུར་ཕུབ་པ་སོགས་ཀྱང་འདུག་གསུང་ཞིང་། ཐམས་
ཅད་ཀྱི་མཐུན་སྣང་དུ་གྲུབ་པ་བྱུང་ངོ༌། །དེ་ལྟར་གྲུབ་པའི་ལྷག་གོས་ཡུག་བཅུ་ལྷག་ཙམ་ལ་རྗེ་བཙུན་
མའི་གོས་སྐུ་ཞིག་བཞེངས་གསུང་། དེ་ནས་ཤིང་མོ་གླང་ལོའི་དགུན་ཆོས་ལ་ཉང་སྟོད་མཁར་ཁ་ལ་
ཕེབས། དགུན་ཆོས་སྔ་ཕྱི་གཉིས་ཀ་བཞུགས། མཁར་ཁ་བས་ཞབས་ཏོག་ཕུན་སུམ་ཚོགས་པ་བསྒྲུབས།
གསུང་ཆོས་རིགས་ལུང་སོགས་ཀྱང་འཕེལ་བར་བྱུང་། དེའི་ཚེ་མན་ལུང་ཆོས་རྗེས་མན་ལུང་དུ་སྤྱན་
དྲངས། དེ་ན་བྲན་སྟོན་མཐའ་བྲལ་གྱི་སྐུ་ཞིག་ཡོད་པ་དེའི་དྲུང་དུ་ནུབ་གཅིག་བཞུགས་པ་ལ་སྐུ་དེའི་
གསུང་ནས། དོན་རྩ། ཞེས་པའི་གསུང་ལྷང་བ་ཞིག་བྱུང་གསུང་། དེ་ཅི་ལགས་ཞུས་པས། བྱང་
ཆུབ་ཀྱི་སེམས་ལགས་སམ་གསུང་། གཞན་དག་ནི། སྟོང་ཉིད་ཀྱི་ལྟ་བ་ལགས་སམ་ཡང་ཟེར་ཏོ།།
དེ་ལྟར་ན་བླ་མ་བྲན་སྟོན་དེ་རྗེ་ཤེས་རབ་སེང་གེའི་སྐུ་སྐྱེ་སྔ་མ་ཞིག་ཡིན་ཟེར་བའང་འཐད་པར་གོ །དེའི་
དུས་སུ་རྗེ་བཙུན་མའི་གོས་སྐུ་ཞིག་བཞེངས་པའི་འབུལ་སྡུད་ཀྱང་མཛད་པས་གོས་ཡུག་སོགས་ཆ་རྐྱེན་
གྱི་དངོས་པོ་སྟོབས་ཆེ་བ་བྱུང་། དེའི་ཚེ་སྔ་མོ་ནས་མངའ་རིས་ནས་རུ་རྩ་དཀའ་བཅུ་པ་ནམ་མཁའ་

བརྩོན་འགྲུས་ཞེས་པའི་བཤེས་གཉེན་ཆེན་པོ་དེས། ཀ་དན་ཁ་སྟོང་གི་འབུལ་བ་དང་བཅས་ཏེ། འདུལ་
བ་མདོ་རྩ་བའི་རྣམ་བཤད་རྒྱས་པ་ཞིག་མཛད་དགོས་ཞེས་ནན་གྱིས་བསྐུལ་བ་ལ་བརྟེན་ནས་རྩོམ་པ་
དེའི་མགོ་ཡང་འདི་ནས་བཙུགས་པ་ཡིན་ནོ། །དེ་ནས་འདིར་ཕེབས། གོས་སྐུའི་བཟོ་རྣམས་བརྩམས།
དེའི་ངང་ནས་གཙུག་ལག་ཁང་གི་སྒོ་ཁང་དུ་རྒྱལ་པོ་ཆེན་པོ་བཞིའི་བཟོའི་རྩོམ་པ་ཡང་མཛད་ཅིང་།
ཁྱད་པར་རྒྱལ་པོ་མིག་བཟང་གི་སྤྱན་མཆོད་རྟེན་ལ་མི་གཟིགས་པའི་ཚུལ་དང་། ནང་གི་སྒོའི་གདོང་
ལ་མགོན་པོ་བེང་དང་དཔལ་རྟ་མགྲིན་གྱི་སྐུ་འབྲི་བ་སོགས་ལ་གནད་ཁྱད་པར་ཅན་ཡོད་པ་ཡིན་ནོ།།
ཞེས་རྗེ་རང་ཉིད་གསུང་། དེ་ནས་རྗེ་བཙུན་མའི་གོས་སྐུ་མཆུར་འདོམ་བརྒྱད་དང་། ཞེང་དུ་འདོམ་
དྲུག་གི་ཚད་དང་ལྡན་པ། རྒྱུ་བཟང་ཞིང་བྱིན་རླབས་ཀྱི་གཟི་འོད་འཕྲོ་བ་དང་བཅས་པ་ཡོངས་སུ་
རྫོགས་པ་མྱུར་དུ་གྲུབ་སྟེ། རབ་ཏུ་གནས་པ་ཡང་ངོ་མཚར་བའི་ལྟས་མང་པོ་དང་བཅས་ཏེ་ལེགས་
པར་གྲུབ་བོ། །གོས་སྐུ་འདིའི་མཛོད་སྤུ་ན་མུ་ཏིག་སྟོང་ཉིས་བརྒྱ་བདུན་ཅུ་དོན་ལྔ་ཁྲོམ་ཚོགས་སུ་
ཡོད་པའི་དབུས་ན་ཆར་འབེབས་ཤིག་གི་དུས་སུ་གཞི་བདག་ནེ་སེར་བས་རྗེ་རང་ཉིད་ལ་ཕུལ་བའི་རིན་
པོ་ཆེ་ཆུ་ཤེལ་ཞིག་དང་། དེ་བཞིན་གཤེགས་པའི་འཕེལ་གདུང་། གླང་པོར་འཁྲུངས་པའི་སྐུ་གདུང་།
མཆིམས་བློ་བཟང་གྲགས་པའི་སྐུ་གདུང་། སྣར་ཐང་ཉེར་འཛིན་ཆེན་པོའི་སྐུ་གདུང་། རིང་བསྲེལ་
མང་པོ་དང་བཅས་པ་བཞུགས་ཤིང་། རྒྱལ་ཆེན་གྱི་སྐུ་རྣམས་དང་རྒྱལ་ཆེན་ལྷ་ཁང་གི་ཕྱོགས་ཀྱི་
ཆ་རྣམས་ལ་ཕྱོགས་སྐྱོང་བཅོ་ལྔ་དང་། གནོད་སྦྱིན་གྱི་སྡེ་དཔོན་བཅུ་གཉིས་ཀྱི་སྐུའི་རི་མོ་ལྷ་བཟོ་
བ་སྟོབས་པོ་ཆེ་དང་། དཔོན་མོ་ཆེ་སྨན་ཐང་པ་ཞེས་བྱ་བས་ལེགས་པར་གྲུབ་སྟེ། སང་རབ་གནས་
བྱེད་པའི་དོ་ནུབ་ལྷ་བཟོ་བའི་ཉམས་སྣང་ལ་ཕྱོགས་སྐྱོང་གི་སྐུའི་རྣམ་པ་ཅན་གྱི་མི་རྟ་མང་པོའི་གཟུགས་
སྣ་ཚོགས་དང་། སྒྲ་སྐད་དར་དིར་མང་པོས་གང་ཞིང་། མཐར་དེ་རྣམས་དམ་ཚིག་པ་སོ་སོ་ལ་ཐིམ་
པའི་ཉམས་སྣང་བཟང་པོ་བྱུང་བའི་སང་ཉིན་མངའ་གསོལ་རྒྱས་པར་མཛད་དོ། །དེ་ནས་ལྕགས་
ཕོ་སྟག་ལོའི་དགུན་ཆོས་ལ་ལྷ་རྒྱལ་རྩེར་ཕེབས། ཞབས་ཏོག་ཚུལ་བཞིན་དུ་བསྒྲུབས། གསུང་ཆོས་
རིགས་ལུང་སོགས་ཀྱང་འཕེལ་བར་བྱུང་། དེ་དུས་རྗེ་ཤེས་རབ་སེང་གེའི་སློབ་མ། རང་ཉིད་ཀྱིའང་
ཟློབ་མ་ཡིན་པ། ནགས་ཤོད་པ་སངས་རིན་ཞེས་པའི་དགེ་བའི་བཤེས་གཉེན་ཆེན་པོ་ཞིག་ཡོད་པ་
དེ་འབུལ་བ་སྟོབས་ཆེན་དང་བཅས་ཏེ་རྗེ་འདི་ཉིད་ལ་མཇལ་བ་ལ་སླེབས། དེ་ནས་ཁོང་རྣལ་འབྱོར་
རྒྱུད་ཀྱི་ཆོས་སྐོར་ཞུ་བ་ལ་གངས་ཅན་དུ་རྗེ་འདི་པས་རྫོང་བ་སོགས་ཀྱི་དོ་དམ་ཡང་མཛད་དོ། །དེ་
ནས་དགུན་ཆོས་གཉིས་པ་ལ་རོག་ཚོར་ཕེབས། ཞབས་ཏོག་ཚུལ་བཞིན་དུ་བསྒྲུབས། གསུང་ཆོས་

རིགས་ལུང་སོགས་ཀྱང་འཕེལ་བར་བྱུང་། དེ་ནས་ཕྱིར་ལམ་གངས་ཅན་ཆོས་འཕེལ་དུ་ཕེབས། དེར་
བསྙེན་རྫོགས་ཐོགས་ཤིག་བསྒྲུབས་ཤིང་དེར་ནགས་ཤོད་པས་མར་ལམ་བཀྲ་ཤིས་ལྷུན་པོར་རྗེ་བཙུན་
མ་དཀར་མོའི་ཚེ་སྒྲུབ་ཞུ་བའི་སྙན་གསན་ཀྱང་འབུལ་གྱིན་འདུག །བདག་གིས་ཀྱང་རྗེའི་དྲུང་དུ།
བདག་ཀྱང་དེང་སང་སྒྲའི་ས་རིས་དང་། སྙན་དངགས་མེ་ལོང་ཞིག་ཞུ་བ་ལ་འོང་ཞུས་པས། འོ་
ན་སྒྲུབ་མཆོད་ཀྱི་སྟེང་དུ་ཅིས་ཀྱང་སླེབས་པ་ཤོག་གསུང་། དེ་ནས་འདིར་ཕེབས་ཏེ་རྗེ་ཤེས་རབ་སེང་
གེའི་དུས་མཆོད་ཀྱི་འདུས་པའི་སྒྲུབ་མཆོད་རྒྱུན་མ་ཞིག་ཡོད་པ་དེ་མཛད། དེ་ནས་ལོ་དེའི་དབྱར་
གནས་བཙུགས། དེ་ལ་བདག་གིས་ཀྱང་སྐུ་དྲུང་དུ་སླེབས། དབྱར་ཁས་བླངས་ཏེ་གསུང་ཆོས་ཞུ་
བར་བརྩམས་པ་དང་། སྣར་ཐང་དུ་མཁན་ཆེན་བཟོད་པ་བ་སྐུ་ཁམས་བསྙིལ་པའི་སྐུ་རིམ་ལ་བདག་
འགྲོ་དགོས་བྱུང་སྟེ་རྗེའི་དྲུང་དུ་ཞུས་པས། ཅིས་ཀྱང་འགྲོ་དགོས་ཤིང་གལ་ཏེ་གསོལ་བ་མ་ཐེབས་
པར་འདིར་མ་སླེབས་ནའང་དགག་དབྱེ་སྣར་ཐང་དུ་བྱས་པས་ཆོག་གསུང་སྟེ་དེ་བཞིན་བྱུང་ངོ༌། །དེ་
ནས་ལྕགས་མོ་ཡོས་བུའི་ལོ་ལ་དགུན་ཆོས་དང་པོ་གནས་རྙིང་ལ་བྱོན། གསུང་ཆོས་རིགས་ལུང་སོགས་
འཕེལ་བར་བྱུང་ནས་འདིར་ཕེབས། དེའི་ཚེ་རྗེའི་དགོངས་པ་ལ། ད་ནི་རྗེ་བཙུན་སྤྱན་རས་གཟིགས་
ཀྱི་གོས་སྐུ་ཞིག་བཞེངས་དགོས་པར་འདུག །དེའི་རྒྱུ་མཚན་ཡང་རང་རེ་བཀའ་གདམས་པ་ཡིན་
པས་བཀའ་གདམས་ལྷ་བཞིའི་སྐུ་ཞིག་དགོས་ཤིང་། ཁྱད་པར་རྗེ་བཙུན་སྤྱན་རས་གཟིགས་ཀྱི་སྐུ་
དང་རྗེ་བཙུན་མ་སྒྲོལ་མའི་སྐུ་གཉིས་དགོས་ལ། ལྷོ་བྲག་ཕྱག་རྡོར་བའི་ལུང་བསྟན་ལའང་། ཤུད་
ཕུ་པ་ཡི་བསྟན་པ་ནི། །ལྷོ་རྒྱུད་འདི་ལས་སྡེ་གཞན་པའི། །གཙུག་ལག་ཁང་གི་ཆོས་སྐྱོང་སྲུང་།།
ཆོས་སྐྱོང་མ་མོ་བསྟེན་ན་དར། །མཁན་པོ་ཁ་མཆུ་སྤངས་པས་རྒྱས། །སྒོམ་ཆེན་རྒྱལ་མཚན་བཙུགས་
པས་བདེ། །ཁ་མཆུ་ཞི་བའི་ཐབས་ཀྱང་མ་ཎི་དང་གཙུག་ཏོར་འདོན་དགོས་པར་གོ། ཞེས་པའི་
ལུང་བསྟན་འདིས་ཀྱང་རང་རེའི་དགོན་པ་དང་། མཁན་པོ་དང་། ཆོས་སྐྱོང་དང་། སྦྱིན་བདག་
དང༌། སྒོམ་གྲྭ་དང་། རིམ་གྲོ་ལ་མ་ཎི་སོགས་ཀྱང་ལུང་བསྟན་པར་འདུག་པས་དེའི་རྒྱུ་མཚན་
གྱིས་དང་། ཁྱད་པར་སྔ་མོ་ནས་ལྷ་མོ་འདིས། ཚོགས་སུ་མ་ཎི་བརྒྱ་རྩ་རེ་དང་ལོ་རེ་ལ་སྒྲོལ་མ་
འབུམ་གཏེར་རེ་མ་ཆག་པར་ཚུགས་ཞེས་ཡང་དང་ཡང་དུ་བསྐུལ་བ་ལ་བརྟེན་ནས་དེ་གཉིས་ཀྱང་སྔ་
མོ་ནས་མ་ཆག་པར་བཙུགས་ཤིང་། དགོན་པ་ནས་བསམ་གྲུབ་རྩེའི་བར་ལ། མ་ཎི། བླ་མ། སངས་
རྒྱས་བྱང་སེམས་ཀྱི་མཚན་རྣམས་རྡོ་ལ་འབུར་དུ་བརྐོས་པ་འདི་རྣམས་སྔ་མོ་ནས་བཞེངས་པ་ཡིན།
ད་ནི། འཕགས་པའི་གོས་སྐུ་ཞིག་བཞེངས་པར་བྱའོ་སྙམ་དུ་དགོངས་ཏེ་ཡོད་པ་ལ། སྣར་ཐང་ནས་

ཆེན་པོ་ཆོས་རྒྱལ་དོན་གྲུབ་པས་གོས་འགང་དཀར་ཡུག་གཅིག་ཕུལ་བ་ལ་གཞི་བྱས་ཏེ། རི་མོ་བ་
ལྷ་བཙུན་བསྟན་པའི་རྒྱལ་མཚན་ཞེས་བྱ་བ་དང་བཟོ་བོ་རྣམས་ཀྱིས་བཟོའི་རྩོམ་པ་བྱས། དེའི་སྐབས་
སུ་རྗེ་ཉིད་ཀྱིས་ཁོང་རྣམས་ལ་མ་ཎི་བཀའ་འབུམ་གསུང་གིན་འདུག། དེའི་དུས་སུ་བདག་གིས་ཀྱང་
སྔར་སྙན་གསན་ཕུལ་བ་ལྟར་གྱི་དོན་ལ་སྐུ་དྲུང་དུ་སླེབས། འདོད་ཆོས་རྣམས་ཞུས་ཤིང་། སྤྱན་
གྱི་མཐོན་མཐིང་གི་རྒྱུ་ལ་གོས་ལྕགས་ནག་ཁ་སྦྲེལ་ཞིག་ཕུལ་བས་དགྱེས། གདན་ས་འདིར་སླེབས་
ནས་བདག་གི་མིག་འདི་ད་ཡན་དཔེ་ལྟ་བ་ལ་མ་འགྲིབས་ཙམ་བྱུང་བ་འདི་ཡང་དེའི་རྟེན་འབྲེལ་གྱིས་
ཡིན་སྙམ་མོ། །ཡང་དེའི་དུས་སུ་རྗེའི་ཞལ་ནས་བདག་ལ་འདི་སྐད་དུ། ངེད་ཁོང་རྣམས་ལ་མ་ཎི་
བཀའ་འབུམ་ཞིག་འཆད་ཀྱིན་ཡོད། ཚེ་འདིར་གཞན་ལ་ལུང་ཐོབ་པ་སོགས་མེད་དེ་ཁྱེད་རང་ཡང་
ཉོན་ཅིག་གསུངས་ནས་ཉན་ཏེ། དེ་ལྟ་བུའི་གསུང་དེ་ལ་ཡང་གནད་ཤིན་ཏུ་ཆེ་བ་ཡོད་དོ། །དེ་ལྟར་
བསྒྲུབས་པས་རིང་པོར་མ་ཐོགས་པར་འཕགས་པའི་སྐུ་ཆུ་ཞེང་ལ་འདོམ་བརྒྱད་དང་དྲུག་ཏུ་ལྡན་པའི་
གོས་སྐུ་བྱིན་རླབས་ཀྱི་གཟི་འོད་འབར་བ་ཡོངས་སུ་རྫོགས་པར་གྲུབ་སྟེ། རབ་གནས་བསྐལ་བཟང་
ལྷ་ཁང་དུ་དགེ་འདུན་ཚོགས་པས་ལེགས་པར་མཛད། དེའི་དུས་སུ་རྗེའི་ཞལ་ནས། དེ་རིང་ཤེས་
པ་ཞིག་གིས་མ་ཎི་སྐུལ་ཅིག་གསུང་བ་དང་། བདག་ལ་ཡང་། ཁྱེད་ཀྱིས་འཕགས་པའི་པོ་བསྟོད་
ཅིག་སྐུལ་གསུངས་ནས་བསྐུལ་པས་ཞོར་འདེགས་མཁན་ཆེན་པོ་མེད་པ་ཞིག་གི་ངང་ནས་བདག་རང་
གིས་ཚང་མར་ཐོན་པ་ཞིག་བྱུང་། དེ་ལ་རྟེན་འབྲེལ་ཞིག་ཡོད་དམ་སྙམ། དེའི་ཉིན་ཚོགས་པ་ལ་
མང་ཇ། གུང་ཚིགས་བཟང་པོ་དང་། བཟོ་བོ་རྣམས་ཀྱང་རྒྱགས་ཡོན་སོགས་ཀྱིས་མཉེས་པར་བྱས་
སོ༑ ༑དེ་ནས་ཆུ་ཕོ་འབྲུག་གི་ལོ་ལ་རྗེ་བཙུན་མི་གཡོ་བ་སྔོན་པོ། ཡེ་ཤེས་ཀྱི་མགོན་པོ་ཕྱག་དྲུག་
པ༑ དཔལ་ལྡན་དམག་ཟོར་ལྷ་མོ། དམ་ཅན་ཆོས་ཀྱི་རྒྱལ་པོ་རྣམས་ཀྱི་གོས་སྐུ་ཆུ་ཞེང་དུ་འདོམ་
གསུམ་དང་དོའི་ཚད་དང་ལྡན་པ་གཟི་བརྗིད་ཆེ་བ་བྱིན་རླབས་ཆེ་བར་བཞེངས་ཤིང་། གཞན་ཡང་
བསྐལ་པ་བཟང་པོའི་སངས་རྒྱས་སྟོང་གི་སྐུ་མཚན་དང་བཅས་པ་དང་། རྩ་བརྒྱུད་ཀྱི་བླ་མ་མང་པོའི་
སྐུ་མཚན་དང་བཅས་པ་དང་། སངས་རྒྱས་སུམ་ཅུ་སོ་ལྔ་མཚན་བཅས་དང་། ཕྱོགས་བཅུའི་སངས་
རྒྱས་དང་བདེ་བར་གཤེགས་པ་བརྒྱད་རྣམས་མཚན་དང་བཅས་པ་དང་། གཞན་ཡང་འདོད་ལྷ་མང་
པོའི་སྐུ་མཚན་དང་བཅས་པ་རྡོ་ལ་འབུར་དུ་བརྐོས་པའི་སྐུ་རྣམས་རིན་པོ་ཆེ་འབའ་ཞིག་གི་རང་བཞིན་
དུ་བཞེངས་ཤིང་། དེའི་རྡོ་རྣམས་ཀྱང་སྤྱིར་འདི་སྐོར་ན་དེ་ལྟ་བུའི་རྡོ་དཀོན་ཞིང་། ཕྱོགས་ནས་
ཉིས་བརྒྱ་འབུལ་ཞེས་སོགས་བྱུང་ཡང་བཞེད་པ་མ་གྲུབ་པར་རྗེ་རང་ཉིད་བྱོན་ཏེ་དགོན་པའི་ཉེ་ཕྱོགས་

ནས་གཏེར་ནས་ཐོན་པར་མཛད་དོ། གཞན་ཡང་གཟིམས་ཁང་རྒྱལ་མཚན་མཐོན་པོའི་སྟེང་གི་སྒྲོལ་
མ་ལྷ་ཁང་དུ་རྗེ་བཙུན་མའི་སྐུ་དང་སེང་ལྡེང་ནགས་ཀྱི་ཞིང་བཀོད་ཀྱི་རི་མོ་ཡང་སྔ་མོའི་དུས་མཛད་
ཅིང་། རི་མོའི་སྔ་ཤོས་དང་བྱིན་རླབས་དང་ལྡན་པར་བཞུགས། གཞན་ཡང་མཆོད་ཁང་ཆེན་མོའི་
མཛད་བཅུ། དེའི་མདའི་འཕྱོང་རྩེ་ན་རྒྱལ་བ་བྱམས་པའི་ཞིང་བཀོད་ཀྱི་རི་མོ་རྣམས་དང་། དགོན་
པ་མ་བཏབ་གོང་དུ་ཐུགས་དམ་བྲིས་སྐུ་སོགས་སྐུ་གསུང་ཐུགས་ཀྱི་རྟེན་མང་པོ་དང་། ཕྱིས་བཞེངས་
པའི་ཐུགས་དམ་བྲིས་སྐུ་རྣམས་ཏེ། མདོར་ན་བཤད་ཉན་རྒྱུན་མ་ཆད་པའི་ངང་ནས་སྐུ་གསུང་ཐུགས་
ཀྱི་རྟེན་བཞེངས་པ་འདི་རྣམས་ལ་རྗེ་རང་ཉིད་ཀྱི་རབ་གནས་བཞུགས་ཤིང་། དེའི་ཚེ་རྟེན་དེ་དང་
དེ་ལ་ཡེ་ཤེས་པ་དངོས་སུ་ཐིམ་པའི་སྣང་བ་དང་བཅས་པ་ཡིན་པས་སྐུ་གསུང་ཐུགས་དངོས་དང་ཁྱད་
པར་ཅུང་ཟད་ཀྱང་མེད་པར་ཤེས་པར་བྱ་བ་ཡིན་ནོ། །རྗེ་བཙུན་བླ་མ་ཐམས་ཅད་མཁྱེན་པ་དགེ་
འདུན་གྲུབ་པ་དཔལ་བཟང་པོའི་རྣམ་ཐར་ངོ་མཚར་རྨད་བྱུང་ནོར་བུའི་ཕྲེང་བ་ལས། གཙོ་བོར་སྐུ་
གསུང་ཐུགས་ཀྱི་རྟེན་བཞེངས་ལས་བརྩམས་པའི་རིམ་པར་ཕྱེ་བ་སྟེ་བཞི་པའོ།། །།
དེ་ནས་ཡང་རྗེ་འདིའི་དགོངས་པ་ལ་སའི་སྙིང་པོ་འཁོར་ལོ་བཅུ་པའི་མདོ་ལས། ཁམས་
གསུམ་དག་ན་བདེ་ཞིང་སྐྱིད་པ། །ཐམས་ཅད་དཀོན་མཆོག་མཆོད་ལས་བྱུང་བས། །དེ་བས་བདེ་
ཞིང་སྐྱིད་པ་འདོད་པས། །དཀོན་མཆོག་གསུམ་པོ་མཆོད་ལ་བརྩོན་བྱ། །ཞེས་དང་། གཞན་ཡང་
མདོ་མང་པོ་དང་། བཀའ་གདམས་པའི་བཤེས་གཉེན་སྔ་མ་རྣམས་ཀྱིས་ཀྱང་དཀོན་མཆོག་གི་མཆོད་
པ་ལ་ཕན་ཡོན་དཔག་ཏུ་མེད་པ་གསུངས་ཤིང་། རང་ཉིད་ལ། ད་ནི། འཁོར་ལོ་ཐ་མ་ལ་ནན་
ཏན་བྱའོ་ཞེས་པའི་ལུང་བསྟན་ཀྱང་བྱུང་བས། ཚེ་གཞུག་འདི་ལ་དཀོན་མཆོག་གི་མཆོད་པ་ལ་འབད་
པར་བྱའོ་སྙམ་དུ་དགོངས་ཏེ། སྔར་གོས་སྐུ་རྣམས་བཞེངས་པའི་རྒྱུ་ལྷག་རྣམས་དང་། ཕྱག་ཏུ་
བྱུང་བའི་གོས་དར་སོགས་ལ་དཀོན་མཆོག་གི་མཆོད་རྫས་ལ་དམིགས་ཏེ། རབ་རྣམས་ལ་བླ་བྲེ་གཙུག་
ལག་ཁང་གི་ཤར་ནུབ་ལ་སླེབས་པའི་གོས་ཀྱི་བླ་བྲེ་བཟང་པོ་གཉིས་ཀྱི་ཐོག་དྲངས་གཙུག་ལག་ཁང་
གི་ནང་ལ་ཁྱབ་པའི་བླ་བྲེ་མང་པོ་དང་། འབྲིང་རྣམས་ལ་གོས་དར་གྱི་གདུགས། རྒྱལ་མཚན། འཕན་
མང་པོ་དང་། གཞན་ཀ་རས་ལས་བྱས་པའི་ཁ་དོག་སྣ་ཚོགས་པའི་འཕན་དཔག་ཏུ་མེད་པ་འདིར་
ཡང་ཕུལ་ཞིང་། གཞན་ཡང་ལྷ་ས། ར་མོ་ཆེ། དགེ་ལྡན། སྣར་ཐང་། ཁྲོ་ཕུ། གནས་རྙིང་། བོ་
དོང་སོགས་སུ་འཕན། གདུགས་རྒྱལ་མཚན་སོགས་གྲངས་མེད་པ་ཕུལ། ཁྱད་པར་གོས་སྐུ་རྣམས་
ཀྱི་ལྷག་གོས་དར་རྣམས་ལ་འཕན་བརྒྱ་ལྷག་པ་བྱས་པ་རྣམས་ལ་རིམ་པ་གཉིས་བྱས་ཏེ་རིམ་པ་གཅིག་

ལ༑ ཨོཾ་བདེ་ལེགས་སུ་གྱུར་ཅིག །བསོད་ནམས་ཆུ་གཏེར་ལས་འཁྲུངས་པའི། །བཀྲ་ཤིས་ལྷུན་
པོ་རྒྱས་གྱུར་ཅིག །གདུལ་བྱ་གླིང་བཞིས་ཡོངས་སྐོར་བའི། །བཀྲ་ཤིས་ལྷུན་པོ་རྒྱས་གྱུར་ཅིག །གྲུབ་
མཐའ་རྣམ་བཞིའི་བང་རིམ་ཅན། །བཀྲ་ཤིས་ལྷུན་པོ་རྒྱས་གྱུར་ཅིག །རྣམ་གཡེང་རླུང་གིས་མི་
བསྐྱོད་པའི། །བཀྲ་ཤིས་ལྷུན་པོ་རྒྱས་གྱུར་ཅིག །བཀའ་སྲུང་རྒྱལ་ཆེན་བཞུགས་པའི་གནས། །བཀྲ་
ཤིས་ལྷུན་པོ་རྒྱས་གྱུར་ཅིག །དོན་གཉེར་ལྷ་ཕྲན་འདུ་བའི་གནས། །བཀྲ་ཤིས་ལྷུན་པོ་རྒྱས་གྱུར་
ཅིག །མཁས་མང་གསེར་རིས་བསྐོར་བའི་གནས། །བཀྲིས་ལྷུན་པོ་རྒྱས་གྱུར་ཅིག །དཔལ་འབྱོར་
རོལ་མཚོ་འཁྱིལ་བའི་གནས། །བཀྲ་ཤིས་ལྷུན་པོ་རྒྱས་གྱུར་ཅིག །ལེགས་བཤད་རྒྱུ་སྐར་བཀྲ་བའི་
གནས། །བཀྲིས་ལྷུན་པོ་རྒྱས་གྱུར་ཅིག །ཐུབ་ཆེན་ལྷ་དབང་བཞུགས་པའི་གནས། །བཀྲ་ཤིས་
ལྷུན་པོ་རྒྱས་གྱུར་ཅིག །རྒྱལ་སྲས་ཉེ་དབང་བཞུགས་པའི་གནས། །བཀྲ་ཤིས་ལྷུན་པོ་རྒྱས་གྱུར་
ཅིག །ཆོས་ཀྱི་རྔ་ཆེན་སྒྲོག་པའི་གནས། །བཀྲ་ཤིས་ལྷུན་པོ་རྒྱས་གྱུར་ཅིག །ལྷ་ཡིས་དོན་མཐུན་
མཚན་གསོལ་བའི། །བཀྲ་ཤིས་ལྷུན་པོ་རྒྱས་གྱུར་ཅིག །བཀྲ་ཤིས་ལྷུན་ཅིང་བརྗིད་ཆགས་པའི།།
བཀྲ་ཤིས་ལྷུན་པོ་རྒྱས་གྱུར་ཅིག །ཅེས་པ་རྣམས་དང་། རིམ་པ་གཉིས་པ་ལ། དཀོན་མཆོག་གསུམ་
པོ་དགོངས་སུ་གསོལ། །དཀོན་མཆོག་གསུམ་པོ་སྤྱན་འདྲེན་ནོ། །དཀོན་མཆོག་གསུམ་པོ་གནས་
འདིར་གཤེགས། །དཀོན་མཆོག་གསུམ་ལ་ཕྱག་འཚལ་ལོ། །དཀོན་མཆོག་གསུམ་ལ་མཆོད་པ་
འབུལ། །དཀོན་མཆོག་གསུམ་ལ་སྡིག་པ་བཤགས། །དཀོན་མཆོག་གསུམ་ལ་ཡི་རང་ངོ༌། །དཀོན་
མཆོག་གསུམ་གྱིས་ཆོས་འཁོར་སྐོར། །དཀོན་མཆོག་གསུམ་པོ་རྟག་ཏུ་བཞུགས། །དཀོན་མཆོག་
གསུམ་གྱི་ཞབས་དྲུང་དུ། །དཀོན་མཆོག་གསུམ་མཆོད་དགེ་ཚོགས་ཀྱིས། །དཀོན་མཆོག་གསུམ་
ལ་འདུན་པ་དང་། །དཀོན་མཆོག་གསུམ་པོ་གྲུབ་པ་དང་། །དཀོན་མཆོག་གསུམ་གྱི་དཔལ་འབྱོར་
གྱིས། །དཀོན་མཆོག་གསུམ་ལ་སེམས་ཅན་རྣམས། །དཀོན་མཆོག་གསུམ་ལ་སྐྱབས་སོང་ནས།།
དཀོན་མཆོག་གསུམ་དང་མི་འབྲལ་ཤོག །ཅེས་པའི་རྗེ་རང་ཉིད་ཀྱི་གསུང་རྣམས་བྲིས་ཏེ་འཕན་རིམ་
པ་འདི་གཉིས་གཙང་ཁང་ཆེན་མོར་འབུལ་བ་མཛད་དོ། །གཞན་ཡང་སྔར་གྱི་རྟེན་བཞེངས་རྣམས་
རྒྱུའི་ལྷག་ཁྲོ་ཟངས་དང་། འཁར་བའི་སྡེར་མ། ལྕག་འགག །ལི་འགག །ཟངས་ལྕིར། གཏོར་
ཆ༑ སྣག་བུམ། བཟོ་རས་སོགས་ཐམས་ཅད་ལའང་དཀོན་མཆོག་གི་མཆོད་རྫས་ལུགས་སུ་བླུག་
པའི་ཏིང་ཕོར་གཟུགས་མ་རེ་རེར་ཆུ་བན་གཉིས་ལྷག་ཙམ་ཤོང་བ་བདུན་ཚར་གཉིས། མཎྜལ་ཁྲུ་
སྐོར་མ་བདུན་ཚར་རྣམས་དང་། ཁྱད་པར་རྗེ་བཙུན་གྱི་དྲུང་དུ་དངུལ་གྱི་དམ་དཔེ་གཉིས་ཀྱིས་ཐོག་

དྲངས་དངུལ་ཞོ་ལྔ་བརྒྱ་དང་བདུན་ཅུ་དོན་དྲུག་ལ་རྒྱུ་བྱས་པའི་དངུལ་སྐོང་རིན་པོ་ཆེའི་འཕྲ་བཏབ་
པ༑ དགེ་ལེགས་དཔལ་འབར་སྐོང་བུ་འདི། །དགེ་ལ་འདུན་པ་གྲུབ་པའི་དཔལ། །དགེ་འདུན་
གྲུབ་ཀྱིས་ཕུལ་བ་ཡིས། །དགེ་འདུན་དོན་རྣམས་འགྲུབ་པར་ཤོག། ཅེས་རྗེ་རང་ཉིད་ཀྱི་མཛད་བྱང་
དང་བཅས་པ་རྣམས་ཀྱང་ཕུལ། གཞན་ཡང་། སྤྱིར་མཆོད་པའི་ཡུལ་དཀོན་མཆོག་གསུམ་དང་
ཁྱད་པར་དགེ་འདུན་ཡིན་པར་དགོངས་ཤིང་། དེ་ལ་དམིགས་ཏེ་དགེ་འདུན་གྱི་ཐུག་ཚུལ་འདི་སྔ་
མོ་ནས་རྒྱུན་མི་འཆད་པ་བཙུགས་ཤིང་། ཁྱད་པར་ཆུ་མོ་སྤྲེལ་ལོའི་དགུན་ཆོས་གཉིས་ལ་གྲྭ་པ་སྟོང་
དྲུག་བརྒྱ་ཙམ་རེ་ལ་གསོལ་ཕོགས་བཟང་པོ། གསོལ་ཐུག་སོགས་ཀྱི་ཞབས་ཏོག་བསྒྲུབས་ཏེ་ཆོས་
འཁོར་རྒྱ་ཆེན་པོ་བསྐོར། དེ་ཕན་ཆད་དགེ་འདུན་གྱི་ཞབས་ཏོག་ལ་དམིགས་ཏེ། ཐ་ན་རྗེ་རང་ཉིད་
ལ་གཞན་གྱིས་གསོལ་བ་ཞུས་པའི་ཐུད་མཐེབ་ཙམ་ནས་བསགས་ཏེ་དགེ་འདུན་གྱི་ཐུག་སྡོར་རྒྱུན་མ་
ཆད་པར་མཛད་དོ། དེ་ནས་ལོ་རེ་བཞིན་སྨོན་ལམ་ཆེན་མོ་རྒྱུན་མ་ཆད་པར་ཡོད་པ་འདི་སྔ་མོ་ནས་
ཡིན་ལ། ད་ནི། རྗེ་བཙུན་ཙོང་ཁ་པ་ཆེན་པོས་ལྷ་སར་གླང་གི་ལོའི་ཟླ་བ་དང་པོ་ལ་བཙུགས་པའི་
སྨོན་ལམ་ཆེན་མོ་དང་མཐུན་པར། དཀོན་མཆོག་གི་མཆོད་པ་སྤྱི་དང་ཁྱད་པར་མར་མེ་སོགས་རྒྱ་
ཆེ་བའི་སྨོན་ལམ་ཞིག་མཛད་པར་དགོངས་ཏེ། ཕྱོགས་ཐམས་ཅད་དུ་འབུལ་སྡུད་པ་བརྫངས། དེ་
ནས་ཕྱོགས་ཐ་དད་ནས་ཡོ་བྱད་ཀྱི་དངོས་པོ་དཔག་ཏུ་མེད་བ་བྱུང་བ་རྣམས་འདིར་སླེབས་ཏེ་ཤིང་ཕོ་
རྟ་ལོའི་ཆོ་འཕྲུལ་ཆེན་པོའི་ཟླ་བ་ལ། གནས་རྙིང་རིན་པོ་ཆེས་ཐོག་དྲངས་ཕྱོགས་ཀྱི་བུ་སློབ་ཀྱི་བསྟན་
འཛིན་ཆེན་པོ་རྣམས་ཀྱང་སྤྱན་དྲངས་ནས་ཚོགས་པ་སྟོང་དྲུག་བརྒྱ་ཙམ་གྱིས་སྨོན་ལམ་བཙུགས། དེའི་
དུས་དཀོན་མཆོག་གི་མཆོད་པ་ལ་འཕན། གདུགས། རྒྱལ་མཚན་ལ་སོགས་པ་ལྷ་ཁང་སོ་སོར་མང་
པོ་དང་། ཡོན་ཆབ་བརྒྱ་ཕྲག་བརྒལ་བ་ཉིན་རེ་བཞིན་གསར་དུ་མངོན་པར་བཤམས་པ་རྣམས་ལ་
ཁ་ཆེ་གུར་ཀུམ་སྦངས་པའི་ཁུ་བས་ཁ་ལེགས་པར་བསྒྱུར་བ་མང་པོ་དང་། བདུག་སྤོས་ཀྱི་རྒྱལ་མཚན་
དང་གདུགས་དང་། དྲི་བཟང་གི་སྤོས་ཀྱི་ཕྱེ་མ་བྲེས་གཞལ་དགོས་པ་མང་པོ་རྣམས་སྤོས་སྣོད་ཐ་དད་
དུ་མངོན་པར་བསྲེགས་པ་དང་། རྒྱ་བོད་ཀྱི་རེང་བུ་དཔག་ཏུ་མེད་པ་བསྲེགས་པའི་དྲི་བཟང་པོས་
ཕྱི་ནང་ཐམས་ཅད་དུ་ཉིན་མཚན་གཉིས་ཀ་ཁྱབ་ཅིང་། དུ་བ་རྣམས་ནི། ཕན་ཚུན་སྣ་མདུད་པའི་
ལྡ་ལྡི་བྲེས་པ་ལྟ་བུ་དང་། ཕྱི་ནང་ཐམས་ཅད་དུ་དྲི་བཟང་གི་སྤོས་ཆུས་ཆག་ཆག་ལེགས་པར་བཏབ་
པ་དང་། ནས་ཁལ་སུམ་བརྒྱ་ཙམ་རེ་ལ་རྒྱུ་བྱས་པའི་ཞལ་ཟས་ལ་མར་གྱི་རྒྱལ་སྲིད་སྣ་བདུན་ལ་
སོགས་པའི་རྒྱན་ཡིད་འཕྲོག་པས་བརྒྱན་པ་མང་པོ་དང་། མར་མེ་ལ་མར་ཁལ་སུམ་སྟོང་ཙམ་རེ་

ལ་གཞི་བྱས་སྐོང་བུ་རྒྱ་མཚོ་གཙུག་ལག་ཁང་གི་ནང་ན་འདོམ་གྲུ་བཞི་དང་། བསྐལ་བཟང་ལྷ་ཁང་
ན་ཕྱོགས་གཉིས་ལ་འདོམ་གསུམ་རེ་དང་ཕྱོགས་གཉིས་འདོམ་གཉིས་ཀྱི་ཚད་དང་ལྡན་པ་གཉིས།
གཞན་སྐོང་བུ་ཇི་ལྟར་རིགས་པ་བརྒྱ་ཕྲག་མང་པོ་མར་གྱིས་ལེགས་པར་བཀང་བ་ལ། སྤོས་ཕྱེ་མང་
པོ་ལེགས་པར་བཏབ་པའི་སྡོང་བུ་ཇི་ལྟར་འཚམ་པ་ལས་འབར་པའི་མར་མེའི་ཕྲེང་བས་ལྷའི་ལམ་ལ་
འཁྲིགས་པའི་རྒྱུ་སྐར་གྱི་ཚོགས་ལ་འཕྱ་བ་གསལ་བར་བྱེད་པའི་སོ་སོའི་འོད་ཟེར་གྱིས་མཚན་གུང་
ལ་བབ་བའི་མུན་པའི་ཚོགས་དཔུང་དང་བཅས་པའང་རབ་ཏུ་ཞུམ་ཞིང་ངོ་ཚ་བས་སའི་འོག་ཏུ་སོང་
སྟེ་ཀུན་གྱི་མིག་ལམ་དུ་མི་མངོན་པར་གྱུར་ཏོ། །དེའི་ཚེ་མཚན་མོའི་གུང་ལའང་སྟེང་དུ་མངོན་པར་
བལྟས་པ་ན་ནམ་མཁའ་མར་མེའི་འོད་ཀྱི་གོས་དང་བཅས་པས་ཁ་དོག་དམར་སྐྱ་ཉིད་དུ་མཐོང་བ་མ་
གཏོགས། སྐར་མ་གཅིག་གི་གཟུགས་ཀྱང་མཐོང་བའི་ཡུལ་ལས་འདས་པར་གྱུར་ཏོ། །མདོར་ན་
དེའི་ཚེ་སྐོང་བུ་རྒྱ་མཚོར་དཀར་མེ་ཆེན་པོ་སྦྱར་བ་དབོའི་ཟླ་བ་ནས་བཟུངས་ཏེ། ལྔ་མཆོད་ཆེན་མོའི་
བར་དུ་རྒྱུན་མི་འཆད་པར་འབར་བ་ལ་དབྱར་ཆར་ཆེན་པོ་བབས་ཀྱང་། ཆུ་རྣམས་གཏིང་དུ་སོང་
ཞིང་མར་ཁར་ཐེག་པས་སྡོང་བུ་ལ་ཚེག་སྒྲ་དང་བཅས་ནས་མར་མེ་འབར་བ་སྐྱེ་བོ་ཐམས་ཅད་ཀྱིས་
མངོན་སུམ་དུ་གྲུབ་པས་འདི་ལྟ་བུ་ཡང་བདག་ཅག་རྣམས་ཀྱིས་བསམ་པར་བྱ་དཀའ་བའི་རྣམ་ཐར་
ཡིན་ནོ། །གཞན་ཡང་མཆོད་པའི་བྱེ་བྲག་མཐའ་ཡས་པ་དང་། རྒྱལ་སྲིད་རིན་པོ་ཆེ་སྣ་བདུན་ལ་
སོགས་པའི་བཀོད་པ་ཡིད་འཕྲོག་པ་དཔག་ཏུ་མེད་པ་དང་བཅས་པས་མངོན་པར་མཆོད་དེ། སྔགས་
དང་། ཕྱག་རྒྱ་དང་། ཏིང་ངེ་འཛིན་གྱིས་བྱིན་གྱིས་བརླབས་ནས་མདོ་སྡེ་དང་རྒྱུད་སྡེ་ནས་འབྱུང་
བའི་ཆོ་ག་རྣམ་པར་དག་པས་མངོན་པར་མཆོད་ཅིང་། བསྟན་པ་དང་སེམས་ཅན་འབའ་ཞིག་ལ་
དགོངས་པའི་ཐུགས་ཀྱི་ཤུགས་དྲག་པོས་བསྟན་པ་རྒྱས་པ་དང་། སེམས་ཅན་ལ་ཕན་བདེ་འབྱུང་པའི་
སྨོན་ལམ་རྣམ་པར་དག་པ་ཉིན་རེ་བཞིན་མཛད་ལ། དེའི་ཚེ་ལྷ་མཆོད་མི་མཆོད་རྣམས་ཀྱི་སྦྱིན་བདག་
གི་མཐིལ་ལེན་ཡང་བླ་བྲང་རྒྱལ་མཚན་མཐོན་པོ་ནས་མཛད་དེ། ཞག་བཅུ་གཉིས་ཙམ་གྱི་རིང་ལ་
དགེ་འདུན་སྟོང་དྲུག་བརྒྱ་ཙམ་རེ་ལ་ཚ་དྲོ། སྔ་ཇ། ཕྱི་ཇ་དང་བཅས་པ་ལེགས་པར་བསྒྲུབས་། དེའི་
ཚེ་སྐྱེ་བོ་མི་ནག་པའི་ཚོགས་འདུས་པ་ནི། ཤིན་ཏུ་མང་སྟེ་ཁྲི་ཕྲག་ཡོད་པར་མངོན་ལ། ཐུགས་རྗེའི་
ཤུགས་ཀྱིས་དེ་ཙམ་དུ་ཚོགས་པའི་སྐྱེ་བོ་ཐམས་ཅད་ཀྱང་ཕན་ཚུན་ཚིག་རྩུབ་མོས་འཐབ་མོ་མངོན་མཚན་
ཅན་བྱེད་པ་ནི་གཅིག་ཀྱང་མ་མཐོང་ཞིང་། གཞན་དུ་ན་ཐམས་ཅད་རང་བཞིན་གྱིས་རྒྱུད་འཇམ་
པ་དང་། དད་པ་ཆེ་བ་དང་། དགེ་བ་ལ་སྤྲོ་བ་ལ་སོགས་པའི་གཞན་དབང་དུ་གྱུར་པས་ཉིན་མཚན་

ཁོར་ཡུག་ཏུ་ཕྱག་དང་། སྐོར་བ་དང་། སྨོན་ལམ་འདེབས་པ་དང་། མ་ཎི་འདྲེན་པ་སོགས་འབའ་
ཞིག་གིས་དུས་འདའ་བར་གྱུར་ཏོ། །དེ་ཡང་རྗེ་བཙུན་ཙོང་ཁ་པ་ཆེན་པོས་སྨོན་ལམ་ཆེན་མོ་མཛད་
པའི་དུས་སུ་འདི་སྐད་གླེང་སྟེ། སྔོན་རྒྱལ་རབས་ཀ་ཁོལ་མ་ལས་བསྟན་པ་ལ་བྱ་བ་མཛད་པ་དང་།
ཇོ་བོ་རིན་པོ་ཆེ་ལ་མཆོད་པ་མཛད་པའི་སྐྱེས་བུ་དམ་པ་མང་པོ་ལུང་བསྟན་པ་རྣམས་ཀྱང་འཕགས་
པའི་གང་ཟག་ཤ་སྟག་གི་ནང་ནས། དགེ་སློང་བྱང་སེམས་ཤར་ཕྱོགས་སྐུ་འཁྲུངས་པ། ཞེས་སོགས་
འདིས། རྗེ་བཙུན་ཙོང་ཁ་པ་ཆེན་པོ་ལུང་བསྟན་པ་ཡིན་ཞེས་གླེང་བ་དང་མཐུན་པར་གླེགས་བམ་
རིན་པོ་ཆེར་ཡང་། མར་མེ་མཛད་ཀྱང་གནས་མཆོག་འདིར། །སྒྲོལ་མར་བཅས་ཏེ་སྤྲུལ་སྟོང་འགྱེད།།
ལྷག་པར་ཆགས་མེད་བསོད་སྙོམས་པས། །ཕྱོགས་བཞིའི་ལས་ཅན་དབང་དུ་སྡུད། །ང་ཡི་མཆོད་
ཚོགས་རྒྱས་པར་བྱེད། །སྙན་པའི་དབྱངས་ཀྱིས་གསོལ་བ་འདེབས། །སྤྱན་རས་གཟིགས་དབང་
བཟང་པོར་སྤྲུལ། །ཞེས་པའི་ཆགས་མེད་བསོད་སྙོམས་པ་དེ་རྗེ་བཙུན་ཙོང་ཁ་པ་ཆེན་པོ་དང་། བཟང་
པོར་སྤྲུལ་པ་དེ་བདག་གི་བླ་མ་དགེ་འདུན་གྲུབ་པ་དཔལ་བཟང་པོ་ཡིན་པས་དེ་དུས་ཀྱི་སྨོན་ལམ་ཆེན་
མོ་དང་མཐུན་པར། འདིར་ཡང་རྗེ་བླ་མ་ཉིད་ཀྱི་སྨོན་ལམ་ཆེན་མོ་ཇི་སྐད་བཤད་པ་བཞིན་དུ་མཛད་
པར་གདོན་མི་ཟ་བ་ཡིན་ནོ། །དེ་ནས་རྗེའི་ཞལ་ནས། ད་ནི་དཀར་མེའི་ལྷག་ལ་སོགས་པ་འདི་རྣམས་
དང་གཞན་ཡང་ཕྱོགས་སུ་འབུལ་སྡུད་བརྫངས་ཏེ་སང་ཕོད་འདི་བས་ཀྱང་མཆོད་ཚོགས་རྒྱ་ཆེ་བའི་
སྨོན་ལམ་ཞིག་བྱ་གསུང་སྟེ། འདི་ནི། དགོངས་པ་ཅན་དུ་གོའོ། །མདོར་ན་རྗེ་བླ་མ་འདི་ཉིད་
ཀྱིས་སྐུ་ཚེ་འདི་ལ་འདུལ་བའི་བསླབ་ཁྲིམས་རྣམ་པར་དག་པ་གཞིར་བཟུངས། གཞི་གསུམ་གྱི་ཕྱག་
ལེན་མ་ཉམས་པའི་ངང་ནས་བཤད་ཉན། རྟེན་བཞེངས། གཙུག་ལག་ཁང་བཞེངས་པ། དཀོན་
མཆོག་གི་མཆོད་པ། གསུང་རབ་ཀྱི་རྩོམ་པ་མཛད་པ་སོགས་ཐམས་ཅད་ཕྱོགས་གཅིག་ཏུ་རྒྱུན་མི་
འཆད་པར་མཛད་པ་ནི། སྔོན་ཆད་གངས་རིའི་ཁྲོད་ཀྱི་ཆེན་པོ་གང་གིའང་རྣམ་པར་ཐར་པས་བསྐྲུན་
པར་བཟོད་པ་མ་ཡིན་ནོ། །འོ་ན་གསུང་རབ་ཀྱི་རྩོམ་པ་མཛད་པ་ཇི་ལྟ་བུ་ཡོད་སྙམ་ན། སྤྱིརརྗེ་
འདིའི་བཞེད་པ་ལ་རང་གི་བླ་མ་སྔ་མ་རྣམས་ཀྱི་ཊིཀའི་གཞན་ཕན་ལ་གནོད་དོགས་པ་དང་། ཡང་
སྔར་རང་གིས་འཆད་པའི་ཊིཀ་འགའ་ཞིག་གི་ཆོས་བདག་གིས་གནོད་དོགས་ནས་རྩོམ་པ་ཆེར་མ་མཛད་
ལ༑ འོན་ཀྱང་གཞན་གྱིས་ཕྲི་བསྣན་སྤང་བའི་ཕྱིར་དུ་གྲངས་ཙམ་བརྗོད་ན་འདི་ལྟ་སྟེ། དམ་པའི་
ཆོས་འདུལ་བ་ལ་གླེང་འབུམ་ཆེན་མོ། མདོ་རྩའི་ཊིཀ་ཆེན། སོ་སོ་ཐར་པའི་ཊིཀ། རྣམ་འགྲེལ་གྱི་
ཊིཀ། སྤྱི་དོན་རིགས་པའི་རྒྱན། རྩ་འཇུག་གཉིས་ལ་ཊིཀ་རེ་རེ། ཐུབ་པའི་བསྟོད་པ་ལུང་ཀུན་

ལས་བཏུས་པ། བདུད་དཔུང་ཕྱེ་འཐག་མ། སངས་རྒྱས་ཀྱི་གསུང་ལ་བསྟོད་པ། རྒྱལ་ཚབ་རྗེའི་
བསྟོད་པ་ཀུན་ཏུ་བཟང་པོ། རྣམ་དཔྱོད་ལང་ཚོ་མ། མཁས་གྲུབ་ཐམས་ཅད་མཁྱེན་པའི་བསྟོད་
པ༑ བྱང་རྩེ་བ་ནམ་མཁའ་དཔལ་བ་ལ་བསྟོད་པ། སྤྱན་སྔ་བསོད་ནམས་ལྷུན་གྲུབ་པ་ལ་བསྟོད་པ།
སྤྱན་སྔ་རིན་ཆེན་འཕེལ་ལ་བསྟོད་པ། འཇམ་དབྱངས་རིན་ཆེན་རྒྱལ་མཚན་ལ་བསྟོད་པ། སེམས་
དཔའ་ཆེན་པོ་ཚུལ་ཁྲིམས་དཔལ་བཟང་ལ་བསྟོད་པ། རྗེ་བཙུན་འཇམ་པའི་དབྱངས་ལ་བསྟོད་པ།
སེང་ལྡེང་ནགས་ཀྱི་སྒྲོལ་མའི་བསྟོད་པ། དེའི་ཕོ་བྲང་ནགས་ཀྱི་བསྟོད་པ། རྗེ་བཙུན་མ་དཀར་མོའི་
སྒྲུབ་ཐབས། དེའི་བསྟོད་པ། མི་གཡོ་བ་སྔོན་པོའི་སྒྲུབ་ཐབས། འདུས་པ་ལ་བརྟེན་པའི་རབ་གནས་
ཀྱི་ཆོ་ག །ལྷ་མོ་དབྱངས་ཅན་མའི་བསྟོད་པ། འདིའི་བསྟོད་པ་ཆེ་བ་གཅིག་ཡོད་གསུང་སྟེ་མ་རྙེད།
རྡོ་རྗེ་ཁྱུང་ཁྲའི་བསྟོད་པ། སའི་སྙིང་པོའི་བསྟོད་པ། མགོན་པོ་གྲི་གུག་གི་བསྟོད་པ། མགོན་པོ་
ཞལ་བཞི་པའི་བསྟོད་པ། དམ་ཅན་ཆོས་རྒྱལ་གྱི་བསྟོད་པ། དེའི་ཟློག་པ་རྒྱས་པ། དམ་ཅན་གསང་
སྒྲུབ་དམར་པོའི་བསྟོད་པ། ཙཱ་མུནྟིའི་བསྟོད་པ། དམར་ཟོར་ལྷ་མོའི་བསྟོད་པ། དེའི་གཏོར་ཆོག་
མདོར་བསྡུས། ཉམས་མགུར་ཤར་གངས་རི་མ། ཀ་སྨད་ལ་གྲས་པའི་ཉམས་མགུར། ལྷ་རྒྱལ་
རྩེར་མཛད་པའི་ཉམས་མགུར། དཀོན་བརྩེགས་ནས་འབྱུང་བའི་སྨོན་ལམ། དཀོན་མཆོག་གསུམ་
ལ་ཡན་ལག་བདུན་པའི་བསྟོད་པ། མགོན་པོ་ལ་མངའ་གསོལ་གྱི་ཚིག་བཅད། འོད་དཔག་མེད་
གཙོ་འཁོར་ལ་བསྟོད་པ་སྨོན་ལམ་དང་བཅས་པ། སྨོན་ལམ་ཆེན་མོའི་དུས་སུ་མཛད་པའི་སྨོན་ལམ་
མདོར་བསྡུས། བྱམས་ཆེན་བཞེངས་ཏེ་མཛད་པའི་སྨོན་ལམ་མདོར་བསྡུས། སེང་གེ་གདོང་ཅན་
གྱི་ཟློག་པ་བྱ་ཐབས། ༼ཛམ་བྷ་༽ལ་སེར་པོ་ལ་ཆུ་འབུལ་བའི་ཆོ་ག །ཏའི་སི་ཏུ་རྣམ་རྒྱལ་གྲགས་
པའི་དྲིས་ལན་རྣམས་ཡོད་ལ། གཞན་ཡང་སྔ་མོ་ནས་མཛད་པའི་སྐར་རྩིས་ཀྱི་ཡི་གེ་འགའ་རེ་ཡོད་
ཀྱང་འཐོར། དེ་རྣམས་མ་གཏོགས་རྗེ་ཉིད་ཀྱིས་གསུངས་པ་ལ་གཞན་གྱིས་ཟིན་བྲིས་བྱས་པ་འགའ་
ཡར་དང༌། ཁྱད་པར་རྗེ་ཉིད་ལ་པོ་ཏི་ཉི་ཤ་ཙམ་ཉན་པའི་སྐོར་མགོ་ལོ་མང་པོར་མཛད་ཅིང༌། ཕྱིས་
བསྟན་འཛིན་ཆེན་པོར་གྱུར་པ་འདར་སྟོན་བྱང་ཆུབ་དཔལ་ཞེས་པ་དེས་ཕར་ཚད། འདུལ་མཛོད།
རྩ་འཇུག་སོགས་ལ་ཟིན་བྲིས་འགའ་ཡར་ཡོད་པ་རྣམས་མ་གཏོགས་གཞན་མེད་དོ། །དེ་ལྟར་འདི་
ཉིད་ཀྱིས་འཆད་རྩོད་རྩོམ་གསུམ་གྱི་སྒོ་ནས་རྒྱལ་བའི་བསྟན་པ་ཆེས་ཆེར་གསལ་བར་མཛད་པའི་སྒོ་
ནས་བུ་སློབ་བྱུང་བ་ནི། སྔ་མོ་ནས་སྲས་ཀྱི་གཙོ་བོ་འདུལ་འཛིན་དཀར་ནག་གཉིས་སུ་གྲགས་ཤིང་།
དེའི་དང་པོ་ནི། བདག་གི་བླ་མ་སེམས་དཔའ་ཆེན་པོ་བློ་གྲོས་སྤས་པ་ཡིན་ལ། གཉིས་པ་ནི། འདུལ་

འཛིན་དཔལ་ལྡན་བཟང་པོ་ཞེས་པ་མདོ་སྔགས་རབ་འབྱམས་ལ་མཁས་ཤིང་རྗེ་འགོས་ཀྱི་སྐུ་སྐྱེ་བ་བཞེས་
པར་གྲགས་པ་དེ་ཉིད་ཡིན་ཏེ། གཞན་ཡང་སྤྱིར་གྲངས་ལས་འདས་ཤིང་། ཁྱད་པར་དབུས་ཕྱོགས་
ན་རི་བོ་དགེ་ལྡན། གསང་ཕུ། འབྲས་སྤུངས། གཙང་ནས་སྣར་ཐང་། ཞྭ་ལུ། གནས་རྙིང་། བོ་
དོང་། ངམ་རིང་། ཤེལ་དཀར་སོགས་ཀྱི་ཆོས་སྡེ་ཆེན་པོ་དང་། གཞན་ཡང་ཆོས་སྡེ་ཆེ་ཆུང་མང་
པོའི་དེ་དུས་ཀྱི་མཁན་པོ་རྣམས་རྗེ་དེ་ཉིད་ཀྱི་བུ་སློབ་ཏུ་མ་གྱུར་པ་མེད་ལ། གཞན་ཡང་དེ་དུས་མངའ་
རིས་དང་དབུས་གཙང་ཁམས་གསུམ་གྱི་བཤད་ཉན་བྱེད་པའི་བསྟན་འཛིན་རྣམས་ལ་ཡང་ཕལ་ཆེར་
རྗེ་འདི་ཉིད་ཀྱི་སློབ་མར་མ་གྱུར་པ་མེད་པ་དང་། ཡང་སྒོས་རྗེ་འདི་ཉིད་ཀྱི་ལུགས་སྲོལ་འཛིན་ཅིང་།
བཀྲ་ཤིས་ལྷུན་པོ་ལ་བརྟེན་ནས་བཤད་ཉན་བྱེད་པའི་བསྟན་འཛིན་ཆེན་པོ་ཡང་མང་དུ་བྱུང་བ་ཡིན་
ནོ༑ ༑དེ་ལྟ་བས་ན་སྔོན་འཕགས་པའི་ཡུལ་དུ་སྟོན་པ་མྱ་ངན་ལས་འདའ་ཚུལ་བསྟན་ནས་ལོ་མང་
པོ་དག་འདས། བཀའ་སྡུད་པ་པོ་རྣམས་ཞི་བའི་དབྱིངས་སུ་གཤེགས་པ་ན། ཐེག་པ་ཆེན་པོ་བཀའ་
མ་ཡིན་ནོ་ཞེས་སྐུར་བ་འདེབས་པ་དག་གིས་ཁྱབ་པར་གྱུར་ཏེ། རེ་ཞིག་ལ་འཕགས་པའི་ཡུལ་དུ་
ཐེག་ཆེན་ནུབ་པ་ལྟ་བུར་གྱུར་པའི་ཚེ་འཕགས་པ་ཀླུ་སྒྲུབ་བྱོན་ཏེ་རྒྱལ་བས་ལུང་བསྟན་པ་ལྟར་ཐེག་
ཆེན་མཐའ་དག་གཞི་ནས་བསོས་ཤིང་། ལོག་པར་སྨྲ་བ་ཐམས་ཅད་ཚར་བཅད་དེ། །ཐེག་ཆེན་
གྱི་བསྟན་པ་ཆེས་ཆེར་གསལ་བར་མཛད་པས་འཕགས་ཡུལ་དུ་མགོན་པོ་ཀླུ་སྒྲུབ་རྒྱལ་བ་ཉིད་ལས་
ཀྱང་བཀའ་དྲིན་ཆེ་བར་གྲགས་ཤིང་གྲུབ་ལ། དེ་ཇི་ལྟ་བ་བཞིན་དུ་ཕྱི་དུས་ཀྱི་ཐ་མ་ལ། རྒྱལ་བས་
ཚུལ་ཁྲིམས་གཞིར་བྱས་ནས་བསླབ་པ་གསུམ་གྱི་གོ་རིམས་རྗེས་སུ་འགྲོ་ལྡོག་མི་འཁྲུལ་བར་གསུངས་
པ་དེ་ཉིད་འབད་པས་འགོག་ཅིང་། སྔགས་དང་ཕ་རོལ་ཏུ་ཕྱིན་པ་གཉིས་ཚ་གྲང་ལྟར་འགལ་བར་
བསམས་ནས་དམ་པའི་ཆོས་འདུལ་བའི་བསླབ་ཁྲིམས་རྣམ་པར་དག་པ་སྙིང་ཐག་པ་ནས་སུན་འབྱིན་
པར་བྱེད་ཅིང་། ཁྱད་པར་དུ་ཡང་སྡེ་སྣོད་འཛིན་པ་དྲག་པར་སྒོམ་ཕྱིན་ཆད། ཆང་རྒོངས་སོགས་
འཇོལ་ཉོག་ཏུ་སྤྱོད་པ་ལ་ངོ་ཚ་བའི་གནས་སུ་མི་བྱེད་པ་དང་། གྲྭ་ས་ཆེན་པོ་དག་གི་རབ་བྱུང་ཕལ་
ཆེ་བས་ཀྱང་གདིང་བ་ལྷུང་བཟེད་སོགས་དགེ་སྦྱོང་གི་ཡོ་བྱད་ངོ་ཤེས་པའང་དཀའ་བར་གྱུར་ཅིང་།
བླ་གོས་མཐང་གོས་སྣམ་ཕྲན་གླེགས་བུར་སྦྱར་བ་ལ་སོགས་པ་ནི། རྣ་བས་ཀྱང་མ་ཐོས་པར་གྱུར་
པ་སོགས་ཀྱི་སྒོ་ནས་ཁ་བ་ཅན་གྱི་ལྗོངས་འདིར་རྒྱལ་བའི་བསྟན་པ་གཟུགས་བརྙན་ཙམ་ཞིག་ལྷག་
མར་གྱུར་པའི་ཚེ། རྗེ་བཙུན་ཙོང་ཁ་པ་ཆེན་པོ་བྱང་ཕྱོགས་ཀྱི་རྒྱུད་འདིར་བསྟན་པ་རིན་པོ་ཆེ་གསོ་
བའི་སླད་དུ་ཉེ་བར་བྱོན་ནས། རྒྱལ་བའི་བསྟན་པ་མཐའ་དག་རྒྱལ་བའི་དགོངས་པ་ཇི་ལྟ་བ་བཞིན་

དུ་གཞི་བསླངས་ཏེ་གསལ་བར་མཛད་པ་ཡིན་ལ། དེ་ནས་རིང་པོ་མ་ལོན་པ་ཞིག་ན་བདག་གི་རྗེ་
བླ་མ་དམ་ཆོས་འཛིན་པའི་སྨོན་ལམ་རླབས་པོ་ཆེ་གྲུབ་པ་འདི་ཉིད་བྱོན་ཏེ། དེང་སང་ཁ་ཆེ་དང་རྒྱ་
ནག་གི་བར་ཐམས་ཅད་དུ་དགེ་སྦྱོང་གི་རྟགས་དང་ཆ་ལུགས་རྣམ་པར་དག་པ་དེ་ལྟ་བུ་དང་། ཆང་
རྒོངས་སྤོང་བ་དང་། སྦྱིན་ལེན། རུང་ཆུ། ནུབ་ལྷག་ཉལ་སྲུངས་ལ་སོགས་པ་བསླབ་པའི་གཞི་ཕྲ་
མོ་ཙམ་ལའང་ནན་ཏན་དུ་བྱེད་པའི་དགེ་སྦྱོང་གི་ཚུལ་དང་མཐུན་པས་ཁྱབ་པར་གྱུར་པ་འདི་འདྲ་བ་
ནི༑ བདག་ཅག་གི་བླ་མ་རྗེ་ཐམས་ཅད་མཁྱེན་པ་འབའ་ཞིག་གི་བཀའ་དྲིན་མ་ཡིན་ན་གཞན་གང་
ཞིག་ལ་བརྟེན་ནས་བྱུང་བར་གྱུར་པ་སོམས་ཤིག །གཞན་ཡང་རྒྱུད་སྡེ་དང་མཐུན་པའི་རྡོ་རྗེ་འཛིན་
པ་སོ་སོ་ཐར་པ་དང་མཐུན་པའི་འདུལ་བའི་ཀུན་སྤྱོད་རྣམ་པར་དག་ཅིང་། བྱང་ཆུབ་སེམས་དཔའ་
བསླབ་པའི་གནས་མཐའ་དག་ལ་ཐེག་ཆེན་གྱི་སྡེ་སྣོད་དང་མཐུན་པར་གཅེས་སྤྲས་སུ་བྱེད་པ། སྡོམ་
པ་གསུམ་གྱི་ཆུ་བོ་ཡན་ལག་བརྒྱད་དང་ལྡན་པས་ཐུགས་རྒྱུད་རྙོག་པ་མེད་པར་གཏམས་པའི་སྡེ་སྣོད་
འཛིན་པ་སྟོང་ཕྲག་མང་པོ་ཞིག་ནུབ་ཛ་ལནྡཱ་ར་ནས་བཟུངས་ཏེ། ཤར་རྒྱ་མཚོ་ཆེན་པོ་ལ་ཐུག་པའི་
རྒྱ་ནག་པོའི་རྒྱལ་ཁམས་ཡན་ཆད་དུ་ཅི་རིགས་པར་ཁྱབ་པར་གྱུར་པ་འདི་ལྟ་བུ་ནི། པདག་གི་རྗེ་
བླ་མ་འདི་ཉིད་འབའ་ཞིག་གི་སྨད་དུ་བྱུང་བའི་ཕྲིན་ལས་དཔག་པར་དཀའ་བ་ཡིན་ནོ། །རྗེ་བཙུན་
བླ་མ་ཐམས་ཅད་མཁྱེན་པ་དགེ་འདུན་གྲུབ་པ་དཔལ་བཟང་པོའི་རྣམ་ཐར་ངོ་མཚར་རྨད་བྱུང་ནོར་
བུའི་ཕྲེང་བ་ལས། གཙོ་བོར་དཀོན་མཆོག་གསུམ་གྱི་མཆོད་པ་ལས་བརྩམས་པའི་རིམ་པར་ཕྱེ་བ་
སྟེ་ལྔ་པའོ།། །།
དེ་ལྟར་བསྟན་པ་དང་གདུལ་བྱའི་དོན་རྨད་དུ་བྱུང་བ་རྒྱ་ཆེར་མཛད་པས་གངས་རིའི་ཁྲོད་
ཀྱི་སྐལ་བ་དང་ལྡན་པའི་སྐུ་དངོས་ཀྱི་གདུལ་བྱ་དག་གི་དོན་ནི། ཕལ་ཆེར་མཛད་པ་མཐར་ཕྱིན་པ་
ལ་ཉེ་བར་གྱུར་པ་ཤིང་ཕོ་རྟའི་དཔྱིད་ཆོས་ཀྱི་ཚེ་རྗེ་འཇམ་དབྱངས་སྨོན་ལམ་དཔལ་མཇལ་བ་ལ་ཕེབས།
གླེགས་བམ་རིན་པོ་ཆེའི་ལུང་ཞུས། སྔ་ཕྱིའི་གསུང་གླེང་མང་པོ་མཛད། རི་བོ་དགེ་ལྡན་གྱི་མཁན་
པོ་ལ་ལུང་བསྟན་ཏེ་ཕྱིར་བྱོན། ལོ་དེའི་སྟོན་ཉང་སྟོད་ཀྱི་ཆུ་ཚན་ལ་བྱོན་ན་སྐུ་ལུས་ལ་ཤིན་ཏུ་འཕྲོད་
པར་འགྱུར་རོ་ཞེས་གསོལ་བ་འདེབས་པ་དག་གིས་རྐྱེན་བྱས་ཤིང་། དོན་གྱི་གཙོ་བོ་ནི། ཀུན་ཏུ་
རྒྱུ་རབ་བཟང་དང་དྲི་ཟའི་རྒྱལ་པོ་བཞིན་དུ་སྐུ་དེ་ཉིད་ཀྱིས་དངོས་སུ་གདུལ་བའི་སྐྱེ་བོ་མང་པོ་ཞིག་
གི་དོན་བྱ་བར་ཡང་དགོངས་ཤིང་། སྔོན་ནས་རང་ཉིད་ཀྱིས་སྨིན་པར་མཛད་པའི་སྐྱེ་བོ་མཐའ་ཡས་
པ་དག་ལ་ལེགས་པར་བཤད་པའི་གསུང་གི་ཐ་མ་བསྩལ་བར་བཞེད་ནས། བཀྲ་ཤིས་ལྷུན་པོ་ནས་

ཕྱག་བཏེག་སྟེ་ཆབ་ཚན་ཁར་བྱོན། འོན་ཀྱང་ཆབ་ཚན་ལ་ནི། ཅུང་ཟད་འཇུག་པ་ལས་མ་མཛད།
གཙོ་བོར་ཉང་སྟོད་ཕུ་མདའི་སྐྱེ་བོའི་ཚོགས་མཐའ་ཡས་པ་དག་དང་། ཁྱད་པར་རང་དང་འབྲེལ་
བ་ཡོད་པའི་ཆོས་སྡེ་ཆེ་ཆུང་ན་བཞུགས་པའི་དགེ་འདུན་རྣམས་ལ་ཆོས་དང་བྱིན་རླབས་ཀྱི་སྐྱེས་གནང་
ཞིང་། བསྙེན་བཀུར་བ་དང་འབུལ་བ་རྨད་དུ་བྱུང་བ་དག་བདག་གིར་མཛད་པ་དང་། ཐ་ན་ཞལ་
མཐོང་ཞིང་གསུང་ཐོས་པ་ཙམ་གྱི་སྒོ་ནས་ཀྱང་དོན་དང་ལྡན་པར་མཛད་དེ་སླར་ཡང་འདིར་ཕེབས།
དེ་ནས་སྣར་ཐང་འདི་རང་རེའི་རྩ་བའི་གྲྭ་ས་དང་འབྲེལ་ཆེ་བས་དེ་ཕྱོགས་ལ་འདོ་ལི་ལ་གདན་དྲངས་
པའི་འདོ་ལིའི་སྣ་ལ་འཇའ་ཚོན་ཟུག་པ་དང་། སྣར་ཐང་དུ་ཕེབས་པའི་ཚེ་ཡང་གར་བཞུགས་སུ་ནམ་
མཁའི་དབྱིངས་ནས་འཇའ་ཚོན་ཀ་བ་བཙུགས་པ་ལྟར་ཟུག་པ་སོགས་ཀྱི་ལྟས་མངོན་སུམ་དུ་བབ་པར་
གྱུར་ལ། དེ་དུས་སྣར་ཐང་དུ་བཞུགས་ས་ཡང་གཟིམས་ཁང་རང་དུ་མཛད། འབྱོན་ཁར་དགེ་བཤེས་
ཕྲིན་ལས་དཔལ་འབར་ཞེས་པ་རྗེ་རང་གི་སྔ་མོའི་དུས་ཀྱི་གྲྭ་པ་ཞིག་ཡོད་པ་དེས་བྲང་ཁང་དུ་གདན་
དྲངས་པས་རྗེའི་ཞལ་ནས། ངའི་གྲྭ་པ་སྔ་ཤོས་ཡིན་པ་དང་། སྣར་ཐང་དུ་འོང་བའི་ཐ་མའང་ཡིན་
སྲིད་པས་འགྲོ་དགོས་གསུངས་ཏེ་བྱོན། དེ་ནས་དར་རྒྱས་སུ་བྱོན། དེ་ནས་ཁང་གསར་དུ་བྱོན་ཏེ།
དེ་དུས་ཁང་གསར་པ་ལ་ལུང་བསྟན་ཡང་མཛད་། དེ་ནས་སླར་ཡང་བཀྲ་ཤིས་ལྷུན་པོར་ཕེབས། བླ་
བྲང་དུ་ཕེབས་པ་ན། ད་ནི།རང་རེའི་དགོན་པ་རང་དབང་ཐོབ་པ་འདིར་སླེབས་བྱུང་བས་བློ་བདེའོ་
གསུང་། དེ་ནས་སྔར་ཉང་སྟོད་ཆུ་ཚན་གྱི་དུས་ནས་ཞལ་སྐྱུགས་ཅུང་ཟད་འོང་བའི་སྐུ་ཁམས་མ་བདེ་
བ་ཙམ་ཡོད་ལ། འདི་ནས་བསྙུན་ཟུག་ཆེན་པོ་མེད་པར་ཅུང་ཟད་ཐུགས་ཉོག་པ་གསལ་བ་ཙམ་གྱི་
བར་ལ་སྐུ་རིམ་ཡང་རིམ་པ་བཞིན་དུ་བསྒྲུབས། རྗེ་རང་གིས་གཙོ་བོར་ནང་གི་ཏིང་ངེ་འཛིན་ལ་མཆོག་
ཏུ་གཞོལ་བའི་ཐུགས་དམ་ལ་བཞུགས་པར་གྱུར་ཏེ། དེའི་སྐབས་ཤིག་ཏུ་ས་ཆེན་པོ་གློ་བུར་དུ་གཡོ་
བ་དང་། རྗེ་བཙུན་མ་དཀར་མོའི་གསེར་སྐུ་ལ་སྤྱན་ཆབ་འཛག་པ་སོགས་ཀྱང་བྱུང་ཞིང་། རྗེའི་
ཞལ་ནས། ད་ནངས་ཐོ་རངས་སྔར་གྱི་བུད་མེད་ངུས་པའི་སྐད་དེ་ཡང་གྲག་པས་ད་རང་ཇི་ལྟར་ཡིན་
ནམ་གསུང་། དེ་ནས་དགུན་ཟླ་ར་བའི་གནམ་སྟོང་གི་ཉིན་འབྲོང་རྩ་ཆོས་རྗེ་ཆོས་བློ་བ་སོགས་གསུམ་
གྱི་བསྙེན་རྫོགས་ཀྱི་མཁན་པོ་མཛད། དེའི་ཉིན་མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་
མང་པོ་བྱུང་། དེ་ནས་དགུན་ཟླ་འབྲིང་པོ་རྒྱལ་གྱི་ཟླ་བའི་ཚེས་བཞིའི་ཉིན་མོ་བུ་སློབ་འགའ་ཞིག་གིས་
བརྟན་བཞུགས་ཀྱང་ཕུལ། དེ་ནས་ཚེས་བདུན་ལ་སེམས་དཔའ་ཆེན་པོས་ཐོག་དྲངས་སློབ་དཔོན་གཞིར་
བཞུགས་རྣམས་ལ་བྱོན་གསུངས་ཏེ་སྐུ་དྲུང་དུ་བྱོན་པ་ལ་རྗེའི་ཞལ་ནས། རང་རེ་རྣམ་པའི་དགོངས་

རྒྱུ་ལ། གང་དང་ཅིའི་རྒྱུ་མཚན་རྣམས་རིམ་ཅན་དུ་ཞུས་པ་ལ་ཚང་ཞིང་། སྐབས་དོན་གྱི་གཙོ་བོ་
ཁྱེད་རྣམས་ཀྱིས་སྤྱིར་སངས་རྒྱས་ཀྱི་བསྟན་པ་དང་སེམས་ཅན་གྱི་བདེ་སྐྱིད། ཁྱད་པར་བཀྲ་ཤིས་
ལྷུན་པོའི་བསྟན་པ་ལ་བསམས་ནས་ཇི་སྲིད་འཚོའི་བར་དུ་འདིར་བཞུགས་ནས། བཤད་སྒྲུབ་ཚུལ་
བཞིན་དུ་མཛད་ན་ངེད་ཀྱི་བསམ་པ་ཡང་དེ་ཀས་རྫོགས་པ་ཡིན། གསུང་བ་ལ་སོ་སོ་ནས་ཞུ་བར་
མ་སྤོབས། རེ་ཞིག་ནས་སེམས་དཔའ་ཆེན་པོས། ཁོང་རྣམས་བཀའ་བཞིན་དུ་བགྱིད་ཞུ་བར་འདུག་
ཞུས་པས་རྗེའི་ཞལ་ནས། འོ་ན་ཁོ་བོ་ནི། འགྱོད་པ་མེད་པར་ཚེའི་དུས་བྱའོ་གསུངས་ནས་དབུ་ཕུར་
ནས་བཞུགས། དེ་ནས་ཁོང་རྣམས་སྐུ་རིམ་སྒྲུབ་པའི་སྟ་གོན་ལ་བྱོན། སེམས་དཔའ་ཆེན་པོས་ཅུང་
ཟད་བཞུགས་ནས། ཐུགས་དམ་གྱི་གསལ་འདེབས་དགོས་པར་གདའ་ལགས་སམ་ཞུས་པས། མི་
དགོས། ཕྱིར་སོང་གསུང་ཞལ་ཏ་གཞན་ཞིག་ཡོད་དེ་ད་ལན་ལ་མི་དགོས་པ་འདུག་གསུང་། དེ་
དག་གི་ཚེ་ཡི་དམ་གྱི་ལྷ་མང་པོའི་གཟིགས་སྣང་ཁྱད་པར་ཅན་མང་དུ་ཡོད་པའི་རྣམ་པ་དུ་མ་མངོན་
མོད་ཀྱི། སྐུ་དྲུང་ན་འཁོད་པ་དག་གིས་ཇི་ལྟར་མཆིས་པ་ཞུ་བ་རྔོ་མ་ཐོགས་སོ། །དེ་ནས་མཚན་
མོའི་རིང་ལ་ཐུགས་དམ་ལ་རྩེ་གཅིག་ཏུ་བཞུགས་ཏེ། ཕྱི་རོལ་ནས་མངོན་པ་ལ་རྡོ་རྗེ་བཟླས་པ་ལ་
སོགས་པ་མཛད་པར་མངོན་ནོ་ཞེས་ཟེར་ཏོ། །མདོར་ན་དེའི་ཚེ་འཆི་བ་འོད་གསལ་ཆོས་སྐུ་དང་སྲེ་
བའི་མན་ངག་ཐུགས་ཉམས་སུ་བཞེས་པར་ངེས་སོ། །དེ་ནས་༼རབ་བྱུང་བརྒྱད་པ་༽ ཤིང་རྟ་ལོ་
༼ཕྱི་ལོ་༡༩༧༤༽ རྒྱལ་ཟླ་བའི་ཚེས་བརྒྱད་ཀྱི་ཐོ་རངས་ཞབས་རྡོ་རྗེ་སྐྱིལ་ཀྲུང་། ཕྱག་གཉིས་
མཉམ་བཞག་མཛད་དེ། སྟོང་པ་གསུམ་རིམ་གྱིས་ཐིམས་ནས་ཐམས་ཅད་སྟོང་པ་འོད་གསལ་དོན་
དམ་པའི་བདེན་པ་མངོན་དུ་མཛད་དེ། དེ་ཡང་སྔར་མཉེལ་བ་སོགས་ཀྱིས་སྐུ་མདངས་ཅུང་ཞིག་
ཆུང་བར་ཡོད་ནའང་། དེའི་ཚེ་གློ་བུར་དུ་སྐུ་ལུས་ཟླ་བ་རྒྱས་པ་ལྟར་གྱུར་ཏེ། སྔར་གྱི་སྐུའི་གཉེར་
མ་རྣམས་ཀྱང་མེད་པར་བལྟ་བར་མི་བཟོད་པའི་འོད་ཀྱི་ཕུང་པོ་དང་ལྡན་ཞིང་། དེ་ཡང་ཁ་ཅིག་ནི།
སྐུའི་འོད་དམར་སེར། ཁ་ཅིག་ནི་དཀར་སེར། ཁ་ཅིག་ནི་གསེར་གཙོ་མ་ལྟ་བུར་སྣང་ངོ་། །ཞེས་
ཟེར་རོ། །དེ་བས་ན་རྗེ་འདི་ནི། དེའི་ཚེ་འོད་གསལ་དོན་དམ་པའི་བདེན་པ་མངོན་སུམ་དུ་མཛད་
དེ༑ འཆི་བ་ཆོས་སྐུར་བསྒྱུར་བའི་སྒོ་ནས་བར་དོ་སྒྱུ་མའི་སྐུར་བཞེངས་ཏེ། དེ་ལ་བརྟེན་ནས་མཆོག་
གི་དངོས་གྲུབ་མངོན་དུ་མཛད་པ་ཡིན་པར་གདོན་མི་ཟ་བ་ཡིན་ནོ། །འོ་ན་ཕྱི་མ་རྒྱ་ནག་ཏུ་སྐུ་སྐྱེ་
བ་བཞེས་པར་གསུངས་པ་སོགས་ཇི་ལྟར་ཡིན་ཞེ་ན། རྗེ་རང་གི་གསུང་ནས། སྤྲུལ་པས་སྐྱེ་བ་འཛིན་
བ་ཡིན་པས་མི་འགལ་གསུངས་པ་ལྟར་ཡིན་ནོ། །དུས་དེ་དག་གི་ཚེ་ནམ་མཁའ་ནི། ཐམས་ཅད་

སྟོང་པ་འོད་གསལ་མངོན་དུ་མཛད་པའི་ཚུལ་ནི་འདི་འདྲའོ་ཞེས་འཇིག་རྟེན་ཐམས་ཅད་ལ་གོ་བར་
བྱེད་པ་བཞིན་དུ་ཤིན་ཏུ་གཡའ་དག་པར་གྱུར་ཏེ། ཐ་མལ་གྱི་སྤྲིན་དང་རྡུལ་ལ་སོགས་པ་ཐམས་ཅད་
དང་བྲལ་ཞིང་ས་གཞི་རླུང་གི་རྒྱུ་བ་ཐམས་ཅད་དང་བྲལ་ནས་བསེར་བུ་ཕྲ་མོའི་འགྲོ་འོང་ཡང་རྒྱུན་
ཆད་པ་ཞག་བཞི་བཅུ་ཞེ་ལྔ་ཙམ་གྱི་བར་དུ་བྱུང་ལ། གཞན་ཡང་ལྷ་རྣམས་ཀྱི་མཆོད་པ་མེ་ཏོག་སྣ་
ཚོགས་པ་རྣམས་ནི། ཕལ་ཆེ་བ་ཀུནྡ་ལྟར་དཀར་ཞིང་མུ་ཏིག་ལྟར་འོད་གསལ་བ། ཟླ་བ་ལྟར་འཚེར་
བ་ལག་མཐིལ་ཙམ་དང་ཤིང་རྟའི་འཕང་ལོ་ཙམ་དཔག་ཏུ་མེད་པ་དང་ཁ་དོག་ཀྱང་འགའ་ཞིག་ནི་སྔོན་
པོ༑ འགའ་ཞིག་ནི་སེར་པོ། འགའ་ཞིག་ནི་དམར་པོ་སོགས་ཆར་ལྟར་བབས་པར་གྱུར་ཏོ། །གཞན་
ཡང་སྐུའི་ཐད་དྲང་དུ་འཇའ་ཚོན་ཁ་དོག་སྣ་ལྔ་པ་ཤིན་ཏུ་དྭངས་ཤིང་འོད་འཚེར་བ་རྣམ་པར་བཀྲ་བ་
ཞིག་ཡུན་རིང་པོའི་བར་དུ་གནས་པར་གྱུར་ལ། ཕལ་ཆེ་བར་ནམ་མཁའི་ལམ་ཐམས་ཅད་འཇའ་
ཚོན་དཀར་པོ་བླ་བྲེ་ལྟར་བྲེས་པ་དང་། བ་དན་ལྟར་འཕྱང་བ་དང་། དགོན་པའི་གཡས་གཡོན་
ཐམས་ཅད་འཇའ་ཚོན་སྣ་ཚོགས་པས་ལྔ་ལྡི་ལྟར་ཁྲིག་གིས་གང་བ་ལ་སོགས་པ་ཞག་མང་པོའི་བར་
དུ་བྱུང་ཞིང་། དཔའ་བོ་དང་མཁའ་འགྲོ་མ་རྣམས་ཀྱིས་མངོན་པར་བསྒྲགས་པའི་མཁར་རྔ་སོགས་
རོལ་མོའི་བྱེ་བྲག་བསམ་གྱི་མི་ཁྱབ་པ་མཚན་གུང་ལ་གྲག་པ་དང་། ཉིན་མོ་ཡང་གཎྜི་བརྡུངས་པའི་
སྒྲ་ཆེན་པོ་གྲག་སྟེ་ཐམས་ཅད་ཐེ་ཚོམ་དུ་གྱུར་ནས་བརྟགས་ཀྱང་མི་ཞིག་གིས་བརྡུངས་པ་མ་ཡིན་པར་
ངེས་པ་ཙམ་དུ་ཟད་ཀྱི། གཞན་དུ་གཞན་ཇི་ལྟ་བུ་ཞིག་གིས་གནས་གང་དུ་བརྡུངས་པ་སོགས་གང་
དུའང་བརྟག་པར་མ་ནུས་པར་ཡུན་རིང་དུ་སྒྲ་ཤིན་ཏུ་དྲག་པར་ཡང་སྣང་ངོ་། །མདོར་ན་བཅོམ་
ལྡན་འདས་རྩྭ་མཆོག་ཏུ་མྱ་ངན་ལས་འདའ་བའི་ཚུལ་བསྟན་པའི་ཚེ། ལྷ་རྣམས་ཀྱིས་མངོན་པར་མཆོད་
པ་ཇི་ལྟ་བ་བཞིན་དུ་འདིར་ཡང་གྱུར་ཏོ། །རྗེ་བཙུན་བླ་མ་ཐམས་ཅད་མཁྱེན་པ་དགེ་འདུན་གྲུབ་པ་
དཔལ་བཟང་པོའི་རྣམ་ཐར་ངོ་མཚར་རྨད་བྱུང་ནོར་བུའི་ཕྲེང་བ་ལས་མྱ་ངན་ལས་འདའ་བའི་མཛད་
པ་ཇི་ལྟར་བསྟན་པའི་རིམ་པར་ཕྱེ་བ་སྟེ་དྲུག་པའོ།། །།
དེ་ནས་གསོལ་འདེབས་དངོས་གཞི་ཐོན་འཕྲལ་ལ་རྗེ་བླ་མ་འདིའི་མཛད་སྲོལ་མི་ཉམས་པའི་
སླད་དུ་གདན་ས་པའི་བསྐོ་གཞག་ལ་སྣར་ཐང་པ་གཞུང་བརྒྱ་སྨྲ་བ་བཀྲ་ཤིས་བཟང་པོ་ཞེས་པ་ལ། རྗེ་
བླ་མ་རང་ཉིད་ཀྱིས་སྔ་མོ་ནས་དགོངས་པ་གཏད་པ་དང་གཞན་ཡང་མཁས་པའི་དབང་པོ་དཔལ་ལྡན་
ཚུལ་ཁྲིམས་ཞེས་པ་གདན་སའི་འོས་སུ་མནལ་ལམ་དུ་བྱུང་བ་སོགས་འགའ་ཞིག་ཡོད་ཀྱང་བཞེད་པ་
བཞིན་མ་གྲུབ། ཡང་བདག་གི་བླ་མ་འདུལ་འཛིན་སེམས་དཔའ་ཆེན་པོ་འདི་རྗེ་བླ་མ་དང་སྐུ་སྐྱེ་སྔ་

ཕྱི་མང་པོ་ཞིག་ཏུ་རེས་འགའ་དཔོན་སློབ། རེས་འགའ་ཕ་མ་བུ་ཚ། རེས་འགའ་ལག་པ་གཡས་
པ་དང་འདྲ་བའི་གྲོགས་སུ་གྱུར་ཅིང་ཕྱི་མ་ལ་ཡང་རྒྱ་ནག་ཏུ་དཔོན་སློབ་ཏུ་འགྱུར་བར་གསུངས་ལ།
དེའི་གནས་ཀྱིས་འདིར་ཡང་རྒྱ་ཚབ་དམ་པར་འགྱུར་རྒྱུར་འདུག་ནའང་། སྔ་མོ་ནས་བླ་མ་འདི་ཉིད་
ཀྱི་འོག་ཏུ་འཆད་པ་པོའི་ལུགས་སུ་མཛད་པ་ཐོགས་ཤིག་དང་། ཁྱད་པར་རྗེ་བླ་མ་དབུས་ཕྱོགས་ལ་
རྟིང་མ་བྱོན་པའི་སྐབས་ལོ་གསུམ་ཙམ་གྱི་རིང་ལ། གྲྭ་ཚང་གི་ཞལ་བདག་མཛད་ཀྱང་ཇི་ཞིག་ནས་
སྐུ་ཚེ་འདིར་རྒྱལ་ཚབ་མི་མཛད་པར་ཐག་བཅད། དུས་ཕྱིས་རྗེ་བླ་མ་འདི་ཉིད་ལ་སྐལ་ལྡན་གྱི་སློབ་
མ་ཁ་ཅིག་གིས་རྗེ་རང་ཉིད་སྐུ་ཁམས་བཟང་རིན་ལ་རྒྱལ་ཚབ་ཅིག་བསྐོ་བ་གནང་ན་ཞུས་ཀྱང་དང་
དུ་མ་བཞེས། ཕྱིས་ཆོས་རྗེ་སྨོན་ལམ་པ་འདིར་ཕེབས་དུས་སློབ་དཔོན་རྣམ་པས་དེ་མཐུན་གྱི་རྒྱུ་མཚན་
ཕུལ་བ་ལ་ཡང་བེ་རོ་གཡག་འགེལ་གྱི་དཔེ་གསུངས་ནས་དང་དུ་མ་བཞེས། ཡང་བསྐྱར་ནས་ནན་
གྱིས་ཞུས་པས། འོ་ན་བརྟག་པ་གཅིག་ཙམ་གྱིས་གསུངས་ནས་བརྟག་པ་བྱས་དུས་རེ་ཞིག་མ་བསྐོས་
པ་བཟང་ཟེར་པ་བབས། སླར་སེམས་དཔའ་ཆེན་པོས་ཉང་སྟོད་ནས་འདིར་ཕེབས། རྗེ་བླ་མའི་དྲུང་
དུ་དཔོན་སློབ་རྣམས་ཀྱིས་རྒྱུ་མཚན་ཞིབ་ཏུ་ཕུལ་བས། ཁྱེད་རང་རྣམས་བརྟག་པ་གྱིས་གསུང་། བརྟག་
པ་མཛད་པས་བདག་གི་བླ་མ་མཁས་གྲུབ་ཆེན་པོ་བཟང་པོ་བཀྲ་ཤིས་ཞེས་བྱ་བ། མདོ་རྒྱུད་མ་ལུས་
པའི་དོན་ལ་མཁྱེན་པ་ཐོགས་པ་མི་མངའ་ཞིང་མཐུ་སྟོབས་ཀྱི་དབང་ཕྱུག་རྗེ་བླ་མའི་བསྟན་པ་འཛིན་
པར་བསྟན་སྲུང་རྣམས་ཀྱིས་ཀྱང་ཆེས་ཆེར་བསྔགས་པའི་བདག་ཉིད་ཆེན་པོ་དེ། བླ་མའི་རྒྱལ་ཚབ་
ཏུ་དབང་བསྐུར་བར་བརྟག་པ་བབས་ཏེ། དེའི་རྒྱུ་མཚན་རྗེ་བླ་མ་ལ་ཞུས་པས་རྗེའི་ཞལ་ནས། ཁྱེད་
རང་རྣམས་མཐུན་སྣང་དུ་གྲུབ་ན་དེ་ཀས་ཁྱབ་བོ། ཞེས་གསུང་། དེ་ནས་མྱ་ངན་ལས་འདའ་བའི་
ཚུལ་བསྟན་པའི་ཟླ་བ་ཕྱི་མ་དགུན་ཟླ་ཐ་ཆུང་གི་ཉ་ལ། རྗེ་བླ་མ་མཁས་གྲུབ་ཆེན་པོ་བཟང་པོ་བཀྲ་
ཤིས་པ་བླ་མ་བདག་ཉིད་ཆེན་པོ་ཐམས་ཅད་མཁྱེན་པའི་ཆོས་ཀྱི་ཁྲི་ལ་བཞུགས་ཏེ། གཟིམས་ཁང་
དུ་ཕྱག་ཕབ་ནས་བདག་སོགས་རྗེས་འཇུག་ཡོངས་ཀྱི་གཙུག་རྒྱན་དམ་པར་བཞུགས་ཤིང་། རྗེ་བླ་
མ་ཉིད་ཀྱི་མཛད་སྲོལ་དམ་པ་རྒྱུན་མི་འཆད་པའི་བདག་རྐྱེན་དུ། འདུལ་འཛིན་སེམས་དཔའ་ཆེན་
པོའི་ཞལ་སྔ་ནས་ཐོག་མ་མཛད་པའི་ཡོངས་ཀྱི་དགེ་བའི་བཤེས་གཉེན་ཆེན་པོ་རྣམས་ཀྱིས་མགྲིན་གཅིག་
ཏུ་གསོལ་བ་བཏབ་སྟེ། ཆོས་ཀྱི་རྒྱལ་སྲིད་ཆེན་པོའི་བདག་པོར་མངའ་གསོལ་ཏེ། དེ་ཡང་རྗེ་རང་
ཉིད་ཀྱི་བཀའ་ཆེམས་ལ། ངའི་རུས་པ་འདི་དགོས་པ་ཁྱད་པར་ཅན་མང་པོ་ཡོད་པས་ཅིས་ཀྱང་མེ་
ལྷ་ལ་ཕུལ་ཅིག་གསུང་བ་ལ་ཟླ་བ་དེའི་ཉེར་གཉིས་བར་དུ་ནི་ཐུགས་དམ་མ་གྲོལ། དེ་ནས་ཐུགས་

བཞེད་བཞིན་བསྒྲུབ་རྒྱུ་ལ་དངུལ་འབུམ་མ་གྲུབ་པར་རེ་ཞིག་གཟིམས་ཁང་རྒྱལ་མཚན་མཐོན་པོའི་
སྒྲོལ་མ་ལྷ་ཁང་དུ། མཆོད་རྟེན་ཁང་བུ་མ་ཞིག་གི་ནང་དུ་སྐུ་གདུང་རིན་པོ་ཆེ་དྲི་བཟང་གིས་བྱུགས་
པའི་ན་བཟས་ལེགས་པར་གཡོགས་ཏེ་བཞུགས་སུ་གསོལ། དེ་ནས་ས་ཕོ་ཁྱིའི་བརྒྱད་མཆོད་ཆེན་
མོའི་ཉིན་སྔར་རྗེ་བླ་མའི་བཀའ་ཆེམས་བཞིན་དུ་རྗེ་པཎ་ཆེན་རིན་པོ་ཆེས་སྐུ་གདུང་རིན་པོ་ཆེ་ཞུགས་
ལ་ཕུལ་ཏེ། གསོལ་བ་བཏབ་པས་དབུ་ཁྲུམས་མ་ཞིག་པ་རིལ་པོ་རིང་བསྲེལ་སྣ་ལྔས་གཏམས་པ་དང༌།
གཞན་སྐུ་གདུང་ཐམས་ཅད་དུང་གཡས་འཁྱིལ་དང་རིང་བསྲེལ་གྱིས་གཏམས་པ་དང་། གཞན་ཡང་
སྦུར་ཐལ་སོལ་བ་སོགས་ལའང་རིང་བསྲེལ་ཇི་སྙེད་དང་བཅས་པ་གདུལ་བྱ་རྣམས་ཀྱི་བྱིན་རླབས་ཀྱི་
རྟེན་དུ་བྱོན་ནོ། །མདོར་ན་བླ་མ་བདག་ཉིད་ཆེན་པོ་འདིའི་རྣམ་པར་ཐར་པ་བུ་སློབ་སྔ་མ་མཁྱེན་
རབ་ཀྱི་དབང་ཕྱུག་ལ་གནས་པ་རྣམས་ཀྱིས་མཛད་པར་རིགས་མོད་ཀྱི་སྔར་མཛད་པ་མ་བྱུང་ལ། དེ་
ལྟ་ན་ཡང་རྗེ་བླ་མ་འདི་ཉིད་གསང་སྤྱོད་སྦས་པའི་བརྟུལ་ཞུགས་ལ་གནས་པས་གདུལ་བྱ་བློ་དམན་
པ་འགའ་ཞིག །འདི་ཇི་ལྟ་བུ་ཞིག་སྙམ་དུ་དོགས་པར་གྱུར་ལ། དེ་དག་སྤང་བའི་ཕྱིར་དང་གདུལ་
བྱ་དབང་པོ་རབ་ཏུ་གྱུར་པ་རྣམས་དད་པ་ལྷག་པར་འཕེལ་བའི་ཕྱིར་དུ་མདོར་བསྡུས་ཙམ་ཞིག་དགོས་
པར་མཐོང་ཞིང་། དེ་ལ་ཡང་རྗེ་རང་ཉིད་ཀྱི་བུ་སློབ་འགའ་ཞིག་དང་། གཞན་ཉམས་རྟོགས་ཅན་
དུ་བྱེད་པའི་གང་ཟག་འགའ་ཞིག་གི་ཉམས་དང་། རྨི་ལམ་འདི་ལྟ་བུ་བྱུང་ཞེས་པའི་གཏམ་གླེང་བ་
སྣ་ཚོགས་ཤིག་ཡོད་ནའང་ཕལ་ཆེར་ལ་ངེས་པ་མི་སྣང་སྟེ། དེས་ན་འདིར་ནི། རང་གཞན་ཐམས་
ཅད་ལ་མངོན་སུམ་དུ་གྱུར་པའི་མཛད་པ་དང་། རྗེ་བླ་མ་རང་ཉིད་ཀྱི་གསུང་དང་། གཞན་ཡང་
སྐྱེས་བུ་དམ་པ་དག་གི་གསུང་ནས་དངོས་སུ་ཐོས་པ་རྣམས་ལ་གཞི་བྱས་ཏེ་ཅུང་ཟད་ཅིག་བརྗོད་པ་
ཡིན་ནོ། །ཞེས་བྱ་བ་ནི། རྗེ་བཙུན་བླ་མ་ཐམས་ཅད་མཁྱེན་པ་དགེ་འདུན་གྲུབ་པ་དཔལ་བཟང་
པོའི་རྣམ་ཐར་ངོ་མཚར་རྨད་བྱུང་ནོར་བུའི་ཕྲེང་བ་ལས་ཕྲིན་ལས་རྒྱུན་མི་འཆད་པར་གནས་པའི་རིམ་
པར་ཕྱེ་བ་སྟེ་བདུན་པའོ།། །། །
དེ་ལྟར་རྒྱལ་བ་ཐམས་ཅད་ཀྱི་མཁྱེན་བརྩེ་གཅིག་ཏུ་བསྡུས་པ། ཁམས་གསུམ་ཆོས་ཀྱི་
རྒྱལ་པོ། ལྔ་བརྒྱ་པ་རྣམས་ཀྱི་གཙུག་གི་ནོར་བུ། སྙིགས་མའི་དུས་འདིར་རྒྱལ་བའི་བསྟན་པ་ལ་
རྒྱལ་བ་ཉིད་དང་མཚུངས་པ། སྐྱེ་དགུ་མ་ལུས་པའི་གཉེན་གཅིག་པུ་ཐམས་ཅད་མཁྱེན་པ་དགེ་འདུན་
གྲུབ་པ་དཔལ་བཟང་པོའི་རྣམ་ཐར་ངོ་མཚར་རྨད་བྱུང་ནོར་བུའི་ཕྲེང་བ་ཞེས་བྱ་བ་འདི་ནི། ལུང་
དང་མངོན་པར་རྟོགས་པའི་ནོར་གྱིས་ཐུགས་ཀྱི་བང་མཛོད་ཡོངས་སུ་གཏམས་པའི་ཆོས་ཀྱི་རྗེ་ཀུན་

དགའ་བདེ་ལེགས་རིན་ཆེན་རྒྱལ་མཚན་དཔལ་བཟང་པོའི་བཀས་ནན་ཆེར་བསྐུལ་ཅིང་། གཞན་
ཡང་དགེ་བའི་བཤེས་གཉེན་དུ་མ་ཞིག་གིས་ཡང་ཡང་བསྐུལ་བ་ལ་བརྟེན་ནས། རྗེ་བླ་མ་དེ་ཉིད་ལ་
མི་ཕྱེད་པའི་དད་པ་བརྟན་པོ་དང་ལྡན་ཞིང་ཞབས་རྡུལ་ལ་ཉེ་བར་གཏུགས་པའི་བཀའ་དྲིན་གྱིས་འཚོ་
བ༑ ཤཱཀྱའི་དགེ་སློང་ཡེ་ཤེས་རྩེ་མོས་ཐུབ་པའི་བསྟན་པ་ལོ་ལྔ་སྟོང་དུ་གནས་པ་ལས། ཐུན་མོང་
བ་ལྟར་ན་ལོ་སུམ་སྟོང་དྲུག་བརྒྱ་ཉི་ཤུ་རྩ་དྲུག་འདས་པའི་རྩ་བདུན་པ་དང་། ཐུན་མོང་མ་ཡིན་པ་
ལྟར་ན་སྔར་ལོ་ཉིས་སྟོང་སུམ་བརྒྱ་ཉི་ཤུ་རྩ་བདུན་འདས་ཤིང་རྩ་བརྒྱད་པ་ཀུན་དགའ་ཞེས་པ་ཤིང་
ཕོ་སྟག་གི་ལོའི་ཆོ་འཕྲུལ་ཆེན་པོ་དབོའི་ཟླ་བའི་ཉེར་ལྔའི་སྔ་དྲོའི་ཆ་ལ། བཀྲ་ཤིས་ལྷུན་པོ་དཔལ་གྱི་
བདེ་ཆེན་ཕྱོགས་ཐམས་ཅད་ལས་རྣམ་པར་རྒྱལ་བའི་གླིང་གི་གཟིམས་ཁང་རྒྱལ་མཚན་མཐོན་པོའི་
རྣམ་ཐར་ལྷ་ཁང་དུ་རྫོགས་པར་སྦྱར་བའོ།། །།མངྒ་ལཾ།། །།

༄༅། །ལེགས་པར་གསུངས་པའི་དམ་པའི་ཆོས་འདུལ་བ་མཐའ་དག་
གི་སྙིང་པོའི་དོན་ལེགས་པར་བཤད་པ་རིན་
པོ་ཆེའི་འཕྲེང་བ་ཞེས་བྱ་བ་
བཞུགས་སོ། །
༄༅། །ལེགས་པར་གསུངས་པའི་དམ་པའི་ཆོས་འདུལ་བའི་མདོའི་དགོངས་
པ་གསལ་བར་བྱེད་པ་རིན་པོ་ཆེའི་འཕྲེང་བ་ཞེས་བྱ་བ། ཐམས་ཅད་མཁྱེན་པ་ལ་
ཕྱག་འཚལ་ལོ། །རབ་བརྗིད་གསེར་གྱི་རི་དབང་ལྟ་བུའི་སྐུ་ནི་མཚན་དཔེའི་དཔལ་
འབར་བལྟ་བས་མི་ངོམས་མིག་གི་བདུད་རྩིའོ། །རབ་གསལ་ལྷ་ཡི་རྔ་བཞིན་ལེགས་
པར་འདོམས་པའི་གསུང་ནི་དྲུག་ཅུའི་དབྱངས་ལྡན་འགྲོ་ཀུན་མ་རིག་གཉིད་ལས་སློང་།།
རབ་ཡངས་ནམ་མཁའ་ཁྱོན་བཞིན་ཀུན་ལ་ཁྱབ་པའི་ཐུགས་ནི་མཁྱེན་བརྩེ་མཛད་
པ་ཕུལ་དུ་ཕྱིན་པའི་དཔལ་མངའ་བ། །རབ་འབྱམས་ཕྱོགས་བཅུའི་ཞིང་ན་དུས་གསུམ་
བཞུགས་པའི་རྒྱལ་བ་རྒྱལ་སྲས་རང་རྒྱལ་སློབ་མར་བཅས་པའི་ཞབས་ལ་འདུད།།
ཁྱད་པར་འཕགས་མཆོག་ཉེ་བར་འཁོར་ནས་དམར་སྟོན་དཔལ་ལྡན་རིན་ཆེན་མཁས་
བཙུན་རྒྱ་མཚོ་རིན་ཆེན་ཞབས་ཀྱི་བར། །འདུལ་བའི་སྡེ་སྣོད་ལེགས་པར་སྡུད་དང་
མདོ་དང་འགྲེལ་བ་འགྲེལ་བཤད་མཛད་དང་དེ་དོན་འཆད་ལ་དབང་འབྱོར་བ། །ལུང་
རྟོགས་ཡོན་ཏན་ཀུན་གྱི་འབྱུང་གནས་དངོས་དང་བརྒྱུད་པར་བཅས་པའི་དཔལ་ལྡན་
བླ་མ་རྣམས་ལ་ཕྱག་འཚལ་ནས། །ལེགས་གསུངས་དམ་ཆོས་འདུལ་བའི་མདོ་ཡི་
དགོངས་པ་གསལ་བྱེད་ལེགས་བཤད་རིན་ཆེན་འཕྲེང་བ་བདག་གིས་བརྩམ་པར་བྱ།།
འདིར་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་དེ་ཉིད་ཀྱིས་དང་པོར་

བྱང་ཆུབ་ཀྱི་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་
བསགས། མཐར་རྡོ་རྗེ་གདན་གྱི་སྤོ་ལ་མངོན་པར་རྫོགས་པར་སངས་རྒྱས་ཏེ། དམ་
པའི་ཆོས་ཇི་སྙེད་གསུངས་པ་ཐམས་ཅད་གདུལ་བྱས་ཐར་པ་དང་ཐམས་ཅད་མཁྱེན་
པ་ཐོབ་པར་བྱེད་པའི་ཐབས་སྟོན་པར་བྱེད་པ་ཡིན་ལ། ཐར་པ་དང་ཐམས་ཅད་མཁྱེན་
པ་ཐོབ་པར་བྱེད་པ་ལ་བསླབ་པ་རིན་པོ་ཆེ་རྣམ་པ་གསུམ་ལ་སློབ་དགོས་ཤིང་། དེའི་
ནང་ནས་ཀྱང་ཐོག་མར་ལྷག་པ་ཚུལ་ཁྲིམས་ཀྱི་བསླབ་པ་ལ་སློབ་དགོས་པར་གསུངས་
པས། རེ་ཞིག་ལྷག་པ་ཚུལ་ཁྲིམས་ཀྱི་བསླབ་པ་མ་ཐོབ་པ་ཐོབ་པར་བྱེད་པའི་ཐབས་
དང་། ཐོབ་པ་མི་ཉམས་པར་བསྲུང་བའི་ཐབས་དང་། ཉམས་ན་ཕྱིར་བཅོས་པའི་
ཐབས་རྣམས་ཇི་ལྟ་བ་བཞིན་དུ་སྟོན་པ་འདུལ་བའི་མདོའི་དགོངས་པ་ཇི་ལྟ་བ་བཞིན་
དུ་བཤད་པར་བྱ་བ་ལ་བཞི།
མཚན་གྱི་དོན། འགྱུར་གྱི་ཕྱག །གཞུང་གི་དོན། མཇུག་གི་དོན་ནོ། །དང་
པོ་ནི། བསྟན་བཅོས་འདིའི་མཚན། རྒྱ་གར་ན་སྐད་རིགས་བཞི་ཡོད་པའི་ནང་
ནས། ལེགས་སྦྱར་གྱི་སྐད་དུ། བི་ན་ཡ་སཱུ་ཏྲ་དང་། དེ་བོད་སྐད་དུ་བསྒྱུར་ན།
འདུལ་བའི་མདོ་ཞེས་བྱའོ། །མཚན་དོན་ལ་འདུལ་བ་དང་། མདོའི་དོན་གཉིས།
དང་པོ་ལ། བརྗོད་བྱ་དོན་གྱི་འདུལ་བ་དང་། རྗོད་བྱེད་ཚིག་གི་འདུལ་བ་གཉིས།
དང་པོ་ནི། སྤོང་བདུན་འཁོར་བཅས་ཀྱི་ཚུལ་ཁྲིམས་ཏེ་འདིས་ཉོན་མོངས་པ་འདུལ་
ཞིང་དབང་པོ་དུལ་བར་བྱེད་པའི་ཕྱིར་རོ། །རྗོད་བྱེད་ཚིག་གི་འདུལ་བ་ནི་དོན་གྱི་
འདུལ་བ་དེ་བརྗོད་བྱའི་གཙོ་བོར་སྟོན་པའི་ལུང་སྡེ་བཞི་ཡིན་ཏེ། འདིས་བྱ་བ་དང་
བྱ་བ་མིན་པ་སྟོན་པས་སློབ་མ་རྣམས་འདུལ་བར་བྱེད་པས་འདུལ་བ་ཞེས་བྱའོ།།
མདོའི་དོན་ནི་ལུང་སྡེ་བཞི་པོ་དེ་དོན་གྱི་འདུལ་བ་མ་ཐོབ་པ་ཐོབ་པར་བྱེད་པ་དང་།

ཐོབ་པ་མི་ཉམས་པར་བསྲུང་བ་དང་། ཉམས་ན་ཕྱིར་བཅོས་པའི་ཐབས་གསུམ་དུ་
མདོར་བསྡུས་ནས་སྟོན་པས་ན་འདུལ་བའི་མདོ་ཞེས་བྱའོ། ། །
འགྱུར་གྱི་ཕྱག་ལ་ཞར་བྱུང་དང་། དངོས་གཉིས། དང་པོ་ནི། བསྟན་
བཅོས་འདི་ལ་ཤོ་ལོ་ཀ་སུམ་བརྒྱ་ལ་བམ་པོ་རེ་རེ་བྱས་པའི་བམ་པོ་དགུ་ཡོད་པའི་དང་
པོ་འདི་ནས་འཆད་པའོ། །བསྟན་བཅོས་ལ་བམ་གྲངས་སྨོས་པ་ཆོས་ཅན། དགོས་
པ་ཡོད་དེ། གཞུང་ལ་མང་ཉུང་གི་སྒྲོ་སྐུར་སྤང་བའི་ཆེད་ཡིན་པའི་ཕྱིར་རོ། །གཉིས་
པ་ནི། ཕྱག་འཚལ་ལོ་ཞེས་པ་གཞིར་བཞག་ནས། གང་ལ་ན་ཇི་ལྟ་བ་དང་ཇི་སྙེད་
པའི་རྣམ་པ་ཐམས་ཅད་མཁྱེན་པའི་སངས་རྒྱས་བཅོམ་ལྡན་འདས་ལའོ། །གང་གིས་
ན༑ ལོ་པཎ་རྣམས་ཀྱིས་སོ། །དུས་ནི་བསྟན་བཅོས་བསྒྱུར་བའི་ཐོག་མར་རོ། །ཚུལ་
ནི་སྒོ་གསུམ་གུས་པས་སོ། །དགོས་པ་ནི། བར་ཆད་ཞི་ནས་འགྱུར་མཐར་ཕྱིན་
པ་སོགས་གནས་སྐབས་དང་མཐར་ཐུག་གི་དོན་དུ་མ་འགྲུབ་པའི་ཆེད་དུའོ། །
གསུམ་པ་གཞུང་གི་དོན་ལ་གཉིས། བསྟན་བཅོས་ལ་འཇུག་པའི་ཡན་ལག་
དགོས་འབྲེལ་དང་། གཞུང་དོན་དངོས་སོ། དང་པོ་ལ། སྤྱི་དོན་དང་། ཚིག་དོན་
གཉིས། དང་པོ་ནི། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་
བྱ་བ་འདིས་འདུལ་བའི་མདོའི་དགོས་སོགས་ཆོས་བཞི་བསྟན་ལ། བསྟན་བཅོས་
ཀྱི་ཐོག་མར་དེ་བསྟན་པ་ལ་དགོས་པ་ཡོད་དེ། གདུལ་བྱ་བསྟན་བཅོས་ལ་འཇུག་
པའི་ཡན་ལག་ཡིན་པའི་ཕྱིར་ཏེ། རྟོག་པ་དང་ལྡན་པ་དག་ནི་འབྲེལ་བ་དང་། བརྗོད་
བྱ་དང་། དགོས་པ་མེད་པའི་ཚིག་ཀྱང་ཁས་མི་ལེན་ན་བསྟན་བཅོས་ལ་སོགས་པ་
ལྟ་ཅི་སྨོས། དེས་ན་ངག་འདི་ལ་བརྟེན་ནས་འདུལ་བའི་མདོ་ལ་བརྗོད་བྱ་དང་། དགོས་
པ་དང་། ཉིང་དགོས་དང་། འབྲེལ་བ་མེད་པའི་ལོག་རྟོག་དང་། དོན་མི་འགྱུར་

གྱི་ཐེ་ཚོམ་བསལ་ནས་དགོས་སོགས་ཆོས་བཞི་ཡོད་དམ་སྙམ་པའི་དོན་འགྱུར་གྱི་ཐེ་
ཚོམ་དང་། ཡོད་པར་ངེས་པ་བསྐྱེད་ནས་བསྟན་བཅོས་ལ་འཇུག་པར་འགྱུར་པའི་
ཕྱིར་རོ། །འོ་ན་དགོས་སོགས་ཆོས་བཞི་པོ་གང་ཞེ་ན། སྤྱིར་བསྟན་བཅོས་ལུས་
ལ་ཡོད་པའི་དགོས་སོགས་ཆོས་བཞི། དགོས་འབྲེལ་ངག་གི་དགོས་སོགས་ཆོས་བཞི།
ངག་ཙམ་ལ་ཡོད་པའི་དགོས་སོགས་ཆོས་བཞིའོ། །དང་པོ་ནི། ལྷག་པ་ཚུལ་ཁྲིམས་
ཀྱི་བསླབ་པ་ནི་བརྗོད་བྱ་དང་། འདི་ལ་བརྟེན་ནས་ཚུལ་ཁྲིམས་དེ་རྟོགས་པ་དགོས་
པ་དང་། དེ་ལ་བརྟེན་ནས་ལྷག་མེད་ཀྱི་མྱང་འདས་ཐོབ་པ་ཉིང་དགོས་དང་། ཉིང་
དགོས་དགོས་པ་ལ་རག་ལས། དགོས་པ་བསྟན་བཅོས་འདི་ལ་རག་ལས་པ་ནི་འབྲེལ་
པའོ། །འོ་ན་དགོས་སོགས་ཆོས་བཞི་པོ་ཚིག་གང་གིས་ཇི་ལྟར་བསྟན་ཞེ་ན། ངེས་
པར་འབྱུང་བ་ཞེས་པས་ཉིང་དགོས་དང་། ཚུལ་ཁྲིམས་ཞེས་པས་བརྗོད་བྱ་དངོས་
སུ་བསྟན་ལ་དགོས་པ་དང་འབྲེལ་བ་ནི་ཤུགས་ལ་བསྟན་ཏེ། མྱ་ངན་ལས་འདས་
པ་ཐོབ་པའི་ཐབས་ཚུལ་ཁྲིམས་རྟོགས་པར་བྱ་བའི་ཕྱིར་དུ་མདོ་འདི་བསྟན་པའི་ཕྱིར་
རོ༑ ༑འོ་ན་བདག་གཅིག་དང་དེ་བྱུང་གི་འབྲེལ་བ་གང་གྲུབ་ཅེ་ན། དེ་བྱུང་གི་འབྲེལ་
བ་གྲུབ་སྟེ། བསྟན་བཅོས་འདི་ལ་བརྟེན་ནས་ལྷག་པ་ཚུལ་ཁྲིམས་ཀྱི་བསླབ་པ་རྟོགས་
པ་འབྱུང་། དེ་རྟོགས་ནས་ཉམས་སུ་བླངས་པ་ལས་མྱ་ངན་ལས་འདས་པ་འཐོབ་
པའི་ཕྱིར་རོ། །གལ་ཏེ་དེ་མི་འཐད་དེ། མྱ་ངན་ལས་འདས་པ་འདུས་མ་བྱས་ཡིན་
པའི་ཕྱིར་ཞེ་ན། སྐྱོན་མེད་དེ། མྱ་ངན་ལས་འདས་པ་འདུས་མ་བྱས་ཡིན་ཀྱང་དེ་
འཐོབ་པ་འདུས་བྱས་ཡིན་པའི་ཕྱིར་རོ། །དེ་སྐད་དུ་ཡང་འགྲེལ་བར། འདུལ་བའི་
མདོ་དང་དགོས་པ་གཉིས་ནི་ཐབས་དང་ཐབས་ལས་བྱུང་བའི་མཚན་ཉིད་ཀྱི་འབྲེལ་
བ་ཡིན་ཏེ། རྒྱུ་དང་འབྲས་བུའི་མཚན་ཉིད་ཅེས་བྱ་བའི་ཐ་ཚིག་གོ །ཞེས་གསུངས་

སོ༑ ༑གལ་ཏེ་འདིས་ཚུལ་ཁྲིམས་བསྟན་ན། ལུང་སྡེ་བཞི་ནས་འབྱུང་བ་སྟོན་ནམ་
མི་འབྱུང་བ་སྟོན། དང་པོ་ལྟར་ན་ལུང་དང་ཟློས་པའི་སྐྱོན་ཡོད་ལ། ལུང་སྡེ་བཞི་
ནས་མི་འབྱུང་བ་སྟོན་ན། བསྟན་བཅོས་རྣམ་དག་མིན་པར་འགྱུར་རོ་ཞེ་ན། ལུང་
ནས་འབྱུང་བ་སྟོན་ཀྱང་ཟློས་པའི་སྐྱོན་མེད་དེ། འདི་ལ་དགོས་པ་ཁྱད་པར་ཅན་ཡོད་
པའི་ཕྱིར་ཏེ། མ་རྟོགས་པ་རྟོགས་པའི་དགོས་པ་དང་། ལོག་རྟོག་བསལ་བའི་དགོས་
པ་དང་། མདོར་བསྡུས་ལ་དགའ་བའི་བསམ་པ་བསྐང་བའི་དགོས་པ་ཡོད་པའི་ཕྱིར།
རྟགས་དང་པོ་གྲུབ་སྟེ། རྩ་འགྲེལ་དུ་མ་རྟོགས་པ་རྟོགས་པའི་དགོས་པ་དང་། བཅས་
རྗེས་བཅས་སུ་མ་རྟོགས་པ་རྟོགས་པའི་དགོས་པ་དང་། རུང་མཐུན་དུ་མ་རྟོགས་
པ་རྟོགས་པའི་དགོས་པ་དང་། ཚིག་གཞན་གྱིས་དོན་གཞན་བསྟན་པ་མ་རྟོགས་པ་
རྟོགས་པའི་དགོས་པ་ཡོད་པའི་ཕྱིར། དང་པོ་གྲུབ་སྟེ། ལུང་དུ་གཞི་དང་ཕྲན་ཚེགས་
དང་ཞུ་བ་སོགས་གོ་རིམ་འཁྲུགས་པ་ལྟ་བུར་སྣང་བ་ལ། འདིར་གཞིའི་སྐབས་སུ།
དང་པོར་གཞི། དེའི་རྗེས་སུ་ཕྲན་ཚེགས། དེའི་རྗེས་སུ་ཞུ་བ་སོགས་བསྟན་པས།
གཞི་རྩ་བ་དང་། ཕྲན་ཚེགས་འགྲེལ་པ་དང་། ཞུ་བ་སོགས་འགྲེལ་བཤད་ལྟ་བུར་
གོ་བའི་ཕྱིར་དང་། རྣམ་འབྱེད་ཀྱི་སྐབས་སུ། དང་པོར་རྣམ་འབྱེད་དང་། དེའི་
རྗེས་སུ་ཕྲན་ཚེགས། དེའི་རྗེས་སུ་ཞུ་བ་སོགས་བསྟན་པས། རྣམ་འབྱེད་རྩ་བ་དང་།
ཕྲན་ཚེགས་འགྲེལ་བ་དང་། ཞུ་བ་སོགས་འགྲེལ་བཤད་དུ་གོ་བའི་ཕྱིར་རོ། གཉིས་
པ་ཡང་གྲུབ་སྟེ། ལུང་དུ་སྒྲུབ་པའི་རྗེས་སུ་སྒྲུབ་པ་དང་། གནང་བའི་རྗེས་སུ་གནང་
བ་དང་། དགག་པའི་རྗེས་སུ་དགག་པ་བསྟན་པ་སོགས་ཟློས་པ་ལྟ་བུ་དང་། སྒྲུབ་
པ་དང་གནང་བའི་རྗེས་སུ་དགག་པ་དང་། དགག་པའི་རྗེས་སུ་སྒྲུབ་པ་དང་གནང་
བ་བསྟན་པ་སོགས་འགལ་བ་ལྟ་བུར་སྣང་བ་ལ། འདིར་གང་གཙོ་ཆེ་བའི་སྒོ་ནས་

བསྟན་པས་བདེ་བླག་ཏུ་རྟོགས་པའི་ཕྱིར། དཔེར་ན་ལུང་དུ་དང་པོར་བྲན་རབ་ཏུ་
འབྱུང་བར་གནང་། དེ་ལ་ཉེས་དམིགས་འགའ་ཞིག་བྱུང་བས། ཕྱིས་བྲན་རབ་
ཏུ་བྱུང་བ་བཀག་པ་གཉིས་ཕྱི་མ་གཙོ་ཆེ་བས་འདིར་བཀོལ་བ་བྲན་དང་སྦྱར་བ་བཞིན་
ནོ༑ ༑རུང་མཐུན་དུ་མ་རྟོགས་པ་རྟོགས་པའི་དགོས་པ་ཡོད་དེ། ལུང་དུ་ཆོས་ལ་
ལ་གཞི་གཅིག་ཁོ་ན་དང་སྦྱར་ནས་གསུངས་ཀྱང་། འདིར་སྤྱིར་བསྟན་པས། གཞི་
གཞན་དང་སྦྱོར་བ་ཡང་རྟོགས་པར་འགྱུར་བའི་ཕྱིར། དཔེར་ན་ལུང་དུ་བསླབ་པ་
མ་ཕུལ་བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པའི་ཆོས་
བསྟེན་ན་ཞེས་བསླབ་པ་མ་ཕུལ་བ་ནི་ཚངས་པར་སྤྱོད་པ་དང་སྦྱར་ཡང་། འདིར་
སྤྱིར་བསྟན་པས། མ་བྱིན་པར་ལེན་པ་སོགས་དང་སྦྱོར་བ་ཡང་རྟོགས་པ་ལྟ་བུའོ།།
ཚིག་གཞན་གྱིས་དོན་གཞན་བསྟན་པ་མ་རྟོགས་པ་རྟོགས་པའི་དགོས་པ་ནི། ལུང་
དུ་ཁྱམས་སུ་རྣལ་འབྱོརུ་བསྒོམ་པར་མི་བྱའོ། །གནས་ཁང་དང་སྒོ་ཁང་དང་། དགོན་
པར་རྣལ་འབྱོར་བསྒོམ་པར་མི་བྱའོ། །ཞེས་གསུངས་པ་ལ། དེ་དག་ཏུ་རྣལ་འབྱོར་
མི་སྒོམ་ན་བསྒོམ་པའི་གནས་གཞན་ཡང་མི་རྙེད་པས། ལུང་དེའི་དོན། འདིར་
མངོན་པར་འདུ་བར་ཡང་མི་བྱའོ། །རྣམ་པར་གཡེང་བར་བྱེད་པ་དང་། གཏུམ་
པོ་དང་གྱ་ཚོམ་པ་དག་སྤང་བར་རིགས་སོ་ཞེས་མི་མང་པོ་འདུ་བ་དང་ཅ་ཅོ་ལ་སོགས་
པས་སེམས་གཡེང་བ་དང་། ཀྱལ་ཀ་ཅན་ལ་སོགས་པ་གྱ་ཚོམ་བྱེད་པ་ཡོད་པའི་ཁྱམས་
སོགས་དང་། ཆོམ་རྐུན་པ་དང་། སེང་གེ་ལ་སོགས་པ་སྲོག་ཆགས་གཏུམ་པོ་ཡོད་
པའི་དགོན་པར་རྣལ་འབྱོར་མི་སྒོམ་པའི་དོན་ཡིན་པར་བསྟན་པ་ལྟ་བུའོ། །ལོག་
རྟོག་བསལ་བའི་དགོས་པ་ཡོད་དེ། སྤྱིར་མདོ་ཀུན་གྱིས་ལོག་རྟོག་སེལ་ལ། ཁྱད་
པར་དུ། མ་ཐོབ་པ་ཐོབ་པར་བྱེད་པའི་སྐབས་སུ། གསོལ་བའི་འོག་ཏུ་ཡང་རུང་

ངོ་། །ཞེས་དང་། ཐོབ་པ་མི་ཉམས་པར་བསྲུང་བའི་སྐབས་སུ། དེར་ཕྱིས་དབྱུང་
ངོ་སྙམ་པའི་བློ་གྲོས་གང་ཡིན་པ་དེ་ནི་བསྐུར་བའི་འོ་ཞེས་སོགས་དང་། ཉམས་ན་
ཕྱིར་འཆོས་པའི་སྐབས་སུ། ཁ་ཅིག་གིས་འདི་ནན་ཏུར་གྱི་ཚུལ་དུ་བསྟན་ཏོ། །དེ་
ནི་མི་བཟང་སྟེ། མདོ་སྡེ་དང་འགལ་བའི་ཕྱིར་རོ་ཞེས་སོགས་ཀྱིས་ལོག་རྟོག་སེལ་
བའི་ཕྱིར་རོ། །མདོར་བསྡུས་ལ་དགའ་བའི་བསམ་པ་བསྐང་བའི་དགོས་པ་ཡོད་
དེ༑ དབང་པོ་རྣོན་པོ་ཚིག་ཉུང་ངུས་དོན་རྒྱ་ཆེན་པོ་གོ་བ་དང་། དབང་པོ་རྟུལ་པོ་
ལུང་གི་ཚིག་རྒྱས་པ་འཛིན་མི་ནུས་པ་རྣམས་རྗེས་སུ་གཟུང་བའི་ཕྱིར་དུ་ཚིག་བསྡུས་
ནས་དོན་ཚང་བར་བསྟན་པའི་ཕྱིར་རོ། །
དགོས་འབྲེལ་ངག་ལ་ཡོད་པའི་དགོས་སོགས་ཆོས་བཞི་ནི། བསྟན་བཅོས་
ཀྱི་དགོས་སོགས་ཆོས་བཞི་ནི་ངག་འདིའི་བརྗོད་བྱ་ཡིན་ཏེ། འདིས་དེ་སྟོན་པར་བྱེད་
པའི་ཕྱིར། ངག་འདི་ལ་བརྟེན་ནས་བསྟན་བཅོས་ལ་དགོས་སོགས་ཆོས་བཞི་ཡོད་
པར་རྟོགས་པ་དགོས་པ་དང་། དེ་ལ་བརྟེན་ནས་གདུལ་བྱ་བསྟན་བཅོས་ལ་འཇུག་
པ་སོགས་ཉིང་དགོས་དང་། ཉིང་དགོས་དགོས་པ་ལ་རག་ལས། དགོས་པ་ངག་
འདི་ལ་རག་ལས་པ་ནི་འབྲེལ་བའོ། །ངག་ཙམ་ལ་ཡོད་པའི་དགོས་སོགས་ཆོས་བཞི་
ནི༑ དཔེར་ན། ཇ་སྐོལ་ཅིག་ཅེས་པ་ལ། ཇ་སྐོལ་བ་བརྗོད་བྱ་དང་། ཉན་པ་པོས་
དེ་རྟོགས་པ་དགོས་པ་དང་། དེ་ལ་བརྟེན་ནས་དོན་གྲུབ་པ་ཉིང་དགོས་དང་། ཉིང་
དགོས་དགོས་པ་ལ་རག་ལས། དགོས་པ་ངག་དེ་ལ་རག་ལས་པ་འབྲེལ་བའོ། །གཉིས་
པ་ཚིག་དོན་ནི། ངེས་པ་ནི་གདོན་མི་ཟ་བ་འབྱུང་བ་ཞེས་པ་དོན་བཞི་ལ་འཇུག་སྟེ།
རྐང་གིས་འགྲོ་བ་ལ་འཇུག་པ་ནི་གྲོང་ནས་འབྱུང་བ་དང་། གྲོང་ཁྱེར་ནས་འབྱུང་
བ་ཞེས་བྱ་བ་ལྟ་བུ། བཞོན་པས་འགྲོ་བ་ལ་འཇུག་པ་ནི་གླང་པོ་ཆེ་ལ་ཞོན་ནས་འབྱུང་

བ་ཞེས་བྱ་བ་ལྟ་བུ། ལམ་ལ་ཡང་འབྱུང་བ་ཞེས་བྱ་སྟེ། ལམ་ནས་འབྱུང་བའི་ཕྱིར་
རོ༑ ༑ཐོབ་པར་བྱ་བ་ལ་ཡང་འཇུག་སྟེ། འབྱུང་བ་ནི་ཐོབ་པར་བྱ་བའོ་ཞེས་ཟེར་
བའི་ཕྱིར་རོ། །དེ་དག་ལས་འདིར་ནི་ཐོབ་པར་བྱ་བ་ཁོ་ན་བཟུང་སྟེ་ངེས་པར་ཞེས་
བྱ་བའི་ཁྱད་པར་གྱི་ཚིག་དང་འབྲེལ་བའི་ཕྱིར་རོ། །དེས་ན་མཐར་གདོན་མི་ཟ་བར་
ཐོབ་པར་བྱ་བས་ན། ངེས་པར་འབྱུང་བ་སྟེ་ལྷག་མེད་ཀྱི་མྱང་འདས་སོ། །འདིས་
ལམ་དང་ལྷག་བཅས་མྱང་འདས་མཐར་ཐུག་གི་ཉིང་དགོས་ཡིན་པ་བཅད་དེ། དེ་
གཉིས་ནི་མཐར་གདོན་མི་ཟ་བར་ཐོབ་བྱ་མིན་པའི་ཕྱིར་ཏེ། དེ་གཉིས་ནི་ལྷག་མེད་
མྱང་འདས་ཐོབ་པའི་ཐབས་སུ་བསྟན་པར་བྱ་བ་ཙམ་ཡིན་པའི་ཕྱིར་རོ། །དེ་གཉིས་
མཐར་ཐུག་གི་ཉིང་དགོས་མིན་ཀྱང་ཉིང་དགོས་ནི་ཡིན་ཏེ། འགྲེལ་བར། དོན་
གང་གི་ཕྱིར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སྦྱོང་གི་ཚུལ་ཞེས་དང་།
སུམ་བརྒྱ་བར། ངེས་པར་འབྱུང་བའི་ཚུལ་ཁྲིམས་སྡུག་བསྔལ་སྤོང་། །འཇིག་
ཚོགས་ལྟ་བ་གདོན་གྱི་རྩ་བ་འཇོམས། །དཔལ་འབྱོར་ས་དང་མེ་ཏོག་མདའ་ཅན་
འཇོམས། །ཞེས་གསུངས་སོ། །
ཡང་ན་ངེས་པའི་དོན་རྟག་པའམ་ཕྱིར་མི་ལྡོག་པ་ལ་བྱས་ནས། རྟག་པར་
རམ་ཕྱིར་མི་ལྡོག་པར་ཐོབ་པར་བྱ་བས་ན་ངེས་པར་འབྱུང་བ་ལྷག་མེད་མྱང་འདས་
སོ༑ ༑འདིས་ཕྱི་རོལ་བའི་སྤངས་པ་བཅད་དེ། ཕྱི་རོལ་བའི་སྤངས་པ་ནི་སླར་ལྡོག་
པའི་ཕྱིར་རོ། །ལྷག་མེད་མྱང་འདས་དེ་ཐོབ་པར་བྱེད་པའི་ཚུལ་ཁྲིམས་ཡིན་པས་
ན་ངེས་པར་འབྱུང་བའི་ཚུལ་ཁྲིམས་ཏེ་སྤོང་བདུན་འཁོར་བཅས་སོ། །དེ་ཡང་ཚུལ་
ཁྲིམས་ནི་མྱང་འདས་ཐོབ་བྱེད་ཡིན་གྱི་སྐྱེད་བྱེད་མ་ཡིན་ཏེ། མྱང་འདས་འདུས་
མ་བྱས་ཡིན་པའི་ཕྱིར་རོ། །ཚུལ་ཁྲིམས་ནི་མྱང་འདས་ཐོབ་བྱེད་མ་ཡིན་ཏེ། ཡེ་

ཤེས་ཀྱིས་ཉོན་མོངས་པ་སྤངས་ནས་མྱང་འདས་ཐོབ་དགོས་པའི་ཕྱིར་རོ་ཞེ་ན། སྐྱོན་
མེད་དེ། ཚུལ་ཁྲིམས་དེ་མྱང་འདས་དངོས་སུ་ཐོབ་བྱེད་མིན་ཡང་བརྒྱུད་ནས་ཐོབ་
བྱེད་ཡིན་པའི་ཕྱིར་ཏེ། ཚུལ་ཁྲིམས་ལ་བརྟེན་ནས་ཏིང་ངེ་འཛིན་སྐྱེ། ཏིང་ངེ་འཛིན་
ལ་བརྟེན་ནས་ཡེ་ཤེས་སྐྱེ་ལ་དེས་ཉོན་མོངས་སྤོང་བའི་ཕྱིར་རོ། །དེ་སྐད་དུ་ཡང་
མདོ་ལས། ཚུལ་ཁྲིམས་ལ་གནས་ཚུལ་ཁྲིམས་ལ་བརྟེན་ནས་འཕགས་པའི་བདེན་
པ་བཞི་པོ་དག་ཡང་དག་པ་ཇི་ལྟ་བ་བཞིན་མཐོང་བར་འགྱུར་རོ། །ཞེས་དང་། སོ་
སོར་ཐར་པར། འདི་ནི་ཉོན་མོངས་ཕམ་བྱེད་ལམ། །རྒྱལ་པོ་ཡི་ནི་འདྲེན་པ་མཆོག།
འདི་ནི་ཐར་པའི་གྲོང་འཇུག་པའི། །ཐེམ་སྐས་གཞི་དང་འདྲ་བར་གནས། །ཞེས་
གསུངས་སོ། །
སྤོང་བདུན་ནི། མི་ཚངས་སྤྱོད་དང་མ་བྱིན་ལེན་དང་སྲོག་གཅོད་སྤོང་བ་
སྟེ་ལུས་ཀྱི་གསུམ་དང་རྫུན་ཕྲ་མ་ཚིག་རྩུབ་ངག་འཁྱལ་སྤོང་བ་སྟེ་ངག་གི་བཞི་དང་
བདུན་ཡིན་ལ་ཆང་འཐུང་བ་སྤོང་བ་སོགས་འཁོར་ཡིན་ནོ། །དེ་ཡང་དགེ་སློང་གི་
སྡོམ་པ་སྤོང་བདུན་འཁོར་བཅས་དང་། དགེ་ཚུལ་སོགས་ཀྱི་སྡོམ་པ་ནི་སྤོང་བ་བཞི་
འཁོར་བཅས་ཡིན་ནོ། །འོ་ན་སློབ་དཔོན་ཡོན་ཏན་འོད་ཀྱི་ལུགས་ལ་སྡོམ་པའི་ངོ་
བོ་གང་ཞེ་ན། ཁ་ཅིག་ན་རེ། མཛོད་ལས། འཆལ་བའི་ཚུལ་ཁྲིམས་མི་དགེའི་
འཁྲུངས། །དེ་སྤོང་ཚུལ་ཁྲིམས་རྣམ་གཉིས་སོ། །ཞེས་གསུངས་པ་ལྟར་རྣམ་པར་
རིག་བྱེད་དང་རིག་བྱེད་མ་ཡིན་པའི་གཟུགས་ཡིན་ལ། མདོ་སྡེ་པ་ནི་སྤོང་བའི་སེམས་
པ་ས་བོན་དང་བཅས་པར་འདོད་དོ་ཟེར། སློབ་དཔོན་ཡོན་ཏན་འོད་ས་གསུམ་པ་
ལ་གནས་པའི་བྱང་སེམས་སུ་འདོད་པ་ལྟར་ན། བྱེ་བྲག་ཏུ་སྨྲ་བའི་ཐུན་མོང་མ་ཡིན་
པའི་ལུགས་རང་ལུགས་སུ་མི་བཞེད་པས། སྤོང་བའི་སེམས་པ་ས་བོན་དང་བཅས་

པར་བཞེད་དམ་སྙམ་སྟེ་གོང་འོག་ཀུན་ཏུ་དཔྱད་པར་བྱའོ། །ཅིའི་ཕྱིར་ཚུལ་ཁྲིམས་
ཞེས་བྱ་ཞེ་ན། འཆལ་བའི་ཚུལ་ཁྲིམས་ཀྱི་གདུང་བ་བསིལ་བར་བྱེད་པས་ཚུལ་ཁྲིམས་
ཞེས་བྱའོ། །དབྱེ་ན་དགེ་སློང་ཕ་མ། དགེ་སློབ་མ། དགེ་ཚུལ་ཕ་མ། དགེ་བསྙེན་
ཕ་མ། བསྙེན་གནས་ཀྱི་སྡོམ་པ་སྟེ་བརྒྱད་ཡོད་ལ། བསྙེན་གནས་ལ་ཕ་མ་གཉིས་
སུ་མ་ཕྱེ་བ་ནི་དུས་ཐུང་བས་སོ། །ཁ་ཅིག་ན་རེ་མ་ནིང་ལའང་བསྙེན་གནས་ཡོད་
པས་ཕ་མ་གཉིས་སུ་མ་ཕྱེའོ་ཞེས་ཟེར། དེ་ཡང་མིང་གི་སྒོ་ནས་བརྒྱད་ཡོད་ཀྱང་།
རྫས་སུ་བཞི་ཡིན་ཏེ། དགེ་སློང་ཕ་མའི་སྡོམ་པ་རྫས་གཅིག །དགེ་སློབ་མ་དང་
དགེ་ཚུལ་ཕ་མའི་སྡོམ་པ་རྫས་གཅིག །དགེ་བསྙེན་ཕ་མའི་སྡོམ་པ་རྫས་གཅིག་པའི་
ཕྱིར་ཏེ།མཚན་གྱུར་པ་ན་སྡོམ་པ་མི་གཏོང་བར་མིང་འཕོ་བའི་ཕྱིར། འོ་ན་སྡོམ་
པ་གསུམ་རིམ་ཅན་དུ་བླངས་པའི་ཚེ། སྲོག་གཅོད་སྤོང་བ་སོགས་སོར་གནས་ནས།
སྤོང་བ་གཞན་འཕེལ་བུ་ཡིན་ནམ། སྲོག་གཅོད་སྤོང་བ་སོགས་རྫས་ཐ་དད་པར་སྐྱེ་
ཞེ་ན། རྫས་ཐ་དད་པར་སྐྱེ་སྟེ། རྫས་གཅིག་ཡིན་ན་དགེ་སློང་གི་བསླབ་པ་ཕུལ་
ནས་དགེ་ཚུལ་ལ་གནས་སུ་མི་རུང་བར་འགྱུར་རོ། །རྒྱུད་གཅིག་ལ་སྲོག་གཅོད་
སྤོང་བ་སོགས་རྫས་ཐ་དད་པ་གསུམ་ཅིག་ཅར་ཡོད་པར་འགལ་ལོ་ཞེ་ན། མི་འགལ་
ཏེ༑ ཕྱི་མ་བླངས་པས་སྔ་མ་མི་གཏོང་བའི་ཕྱིར་རོ་ཞེས་བྱེ་བྲག་ཏུ་སྨྲ་བ་ཟེར་རོ།།
སྡོམ་པའི་ངོ་བོ་སྤོང་བའི་སེམས་པར་འདོད་པ་ལྟར་ན། གང་ཟག་གཅིག་གི་རྒྱུད་
ལ་སྲོག་གཅོད་སྤོང་པའི་སེམས་པ་རིས་མཐུན་རྫས་ཐ་དད་པ་གསུམ་ཅིག་ཅར་མེད་
དེ༑ སེམས་ཅན་རྣམས་ནི་རྣམ་པར་ཤེས་པའི་རྒྱུད་རེ་རེ་བ་ཡིན་པའི་ཕྱིར་རོ། །རྫས་
གཅིག་ཡིན་ཀྱང་གཅིག་ལོག་པས་ཅིག་ཤོས་ལྡོག་མི་དགོས་ཏེ། གསེར་བུམ་ལོག་
ན་བུམ་པ་ལྡོག་མི་དགོས་པ་བཞིན་ནོ། །

དབང་དུ་བྱས་ཞེས་པའི་སྐད་དོད། ཨ་ཐ་ཞེས་པ་དོན་དུ་མ་ལ་འཇུག་སྟེ།
བཀྲ་ཤིས་པ་འདི་ལས་ཡུན་རིང་དུ་འཚོ་བ་དང་མཐུན་པ་བརྗོད་པར་བྱའོ། །ཞེས་
པ་ལྟ་བུ་ཨ་ཐ་བཀྲ་ཤིས་པ་ལ་བརྗོད་པ་ལྟ་བུ་དང་། དེ་ནས་བཅོམ་ལྡན་འདས་ཞེས་
པ་ལྟ་བུ་ཨ་ཐ་དེ་ནས་ཞེས་པའི་ཚིག་ཕྲད་ལ་བརྗོད་པ་ལྟ་བུ་དང་། དེ་མ་ཐག་ཏུ་སོམ་
ཉི་ཐམས་ཅད་རྣམ་པར་བཅད་ནས་ཞེས་ཨ་ཐ་དེ་མ་ཐག་པ་ལ་བརྗོད་པ་དང་། སྒྲའི་
རྗེས་སུ་བསྟན་པའི་དབང་དུ་བྱའོ་ཞེས་ཨ་ཐ་དབང་དུ་བྱ་བ་ལ་བརྗོད་པ་ལྟ་བུ་ཡོད་
པ་ལས་འདིར་ནི་དབང་དུ་བྱ་བ་ཁོ་ན་དང་སྦྱར་ཏེ། ངེས་པར་འབྱུང་བའི་ཚུལ་ཁྲིམས་
ཀྱི་ཞེས་པའི་ཁྱད་པར་གྱི་ཚིག་དང་འབྲེལ་བའི་ཕྱིར་དང་། རང་གི་རྣམ་བཤད་ལས་
ཀྱང་བཤད་པའི་ཕྱིར་རོ། །དེས་ན་དགེ་འདུན་ཐམས་ཅད་འདུས་པ་ན་ཞེས་པ་ནས།
ཕྱི་མ་དང་མཐུན་ལ་སྔ་མ་དང་འགལ་བར་ནི་རུང་བར་རོ་ཞེས་པའི་བར་གྱི་མདོ་ཐམས་
ཅད་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་བཤད་པར་བྱའོ་ཞེས་དམ་
བཅས་པའོ། དེ་ལྟར་ན་མདོའི་ཚོགས་འདི་ལུང་སྡེ་བཞིའི་དོན་ངེས་པར་འབྱུང་བའི་
ཚུལ་ཁྲིམས་ཀྱི་དབང་དུ་བྱས་ཏེ་འཆད་པ་ཡིན་ཏེ། ཚུལ་ཁྲིམས་དེ་མ་ཐོབ་པ་ཐོབ་
པར་བྱེད་པ་དང་། ཐོབ་པ་མི་ཉམས་པར་བསྲུང་བ་དང་། ཉམས་ན་ཕྱིར་འཆོས་
པ་གང་རུང་གི་དབང་དུ་བྱས་ནས་ལེགས་པར་གཏན་ལ་འབེབས་པའི་ཕྱིར་རོ། །
ངག་དོན་ནི། འདུལ་བའི་མདོ་ཆོས་ཅན། བརྗོད་བྱ་ཡོད་དེ། ལྷག་པ་
ཚུལ་ཁྲིམས་ཀྱི་བསླབ་པ་དེ་ཁྱོད་ཀྱི་བརྗོད་བྱ་ཡིན་པའི་ཕྱིར། ཁྱོད་ཀྱི་བརྗོད་བྱ་དེ་
ལྷག་པ་ཚུལ་ཁྲིམས་ཀྱི་བསླབ་པ་ཡིན་པའི་ཕྱིར་ཞེས་བརྗོད་དུ་མི་རུང་ངོ་། །ཅིའི་
ཕྱིར་ན་འདུལ་བའི་མདོའི་བརྗོད་བྱ་ཆོས་ཅན། ལྷག་པ་ཚུལ་ཁྲིམས་ཀྱི་བསླབ་པ་
མི་ཡིན་པར་ཐལ། ལྟུང་བ་སྡེ་ལྔ་དེ་ཁྱོད་ཡིན་པའི་ཕྱིར། རྟགས་གྲུབ་སྟེ། རྣམ་

འབྱེད་ཀྱིས་ལྟུང་བ་སྡེ་ལྔ་བརྗོད་བྱར་བྱེད་པའི་ཕྱིར། དེས་ན་ལྷག་པ་ཚུལ་ཁྲིམས་
ཀྱི་བསླབ་པ་གཙོ་བོར་སྟོན་ལ། དེའི་ཡན་ལག་ཏུ་ལྟུང་བ་སྡེ་ལྔ་སོགས་ཀྱང་སྟོན་པར་
བྱེད་དོ། །འདུལ་བའི་མདོ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་
གདུལ་བྱས་ལྷག་པ་ཚུལ་ཁྲིམས་ཀྱི་བསླབ་པ་རྟོགས་པར་འགྱུར་པའི་ཕྱིར་རོ། །དེ་
ཆོས་ཅན། ཉིང་དགོས་ཡོད་དེ། ཁྱོད་ཀྱི་དགོས་པ་དེ་ལ་བརྟེན་ནས་གདུལ་བྱས་
ལྷག་མེད་ཀྱི་མྱང་འདས་ཐོབ་པ་དེ་ཁྱོད་ཀྱི་ཉིང་དགོས་ཡིན་པའི་ཕྱིར། ཁྱོད་ཀྱི་ཉིང་
དགོས་དེ་ལྷག་མེད་མྱང་འདས་ཡིན་པའི་ཕྱིར་ཞེས་བརྗོད་དུ་མི་རུང་སྟེ། ལམ་དང་
ལྷག་བཅས་མྱང་འདས་སོགས་ཀྱང་ཉིང་དགོས་ཡིན་པའི་ཕྱིར་རོ། དེ་ཆོས་ཅན།
འབྲེལ་པ་ཡོད་དེ། ཁྱོད་ཀྱི་ཉིང་དགོས་དེ་ཁྱོད་ཀྱི་དགོས་པ་ལ་རག་ལས། ཁྱོད་
ཀྱི་དགོས་པ་དེ་བསྟན་བཅོས་ཁྱོད་ལ་རག་ལས་པའི་ཕྱིར་རོ། །ཁ་ཅིག་ན་རེ། ལྷག་
པ་ཚུལ་ཁྲིམས་ཀྱི་བ སླབ་པ་དེ་འདིའི་བརྗོད་བྱ་མ་ཡིན་ཏེ། འདིས་བྱང་སེམས་ཀྱི་
སྡོམ་པ་དང་གསང་སྔགས་ཀྱི་སྡོམ་པ་མ་བསྟན་པའི་ཕྱིར། དེས་ན་རབ་བྱུང་ཕྱོགས་
ཀྱི་སོ་ཐར་གྱི་སྡོམ་པ་དེ་འདིའི་བརྗོད་བྱ་ཡིན་ནོ། །སོ་ཐར་གྱི་སྡོམ་པ་རྟོགས་པ་དེ་
འདིའི་དགོས་པ་མ་ཡིན་ཏེ། སོ་ཐར་གྱི་སྡོམ་པ་རྟོགས་པ་འདི་ལ་རག་མ་ལས་པའི་
ཕྱིར་ཏེ། འདི་མ་བརྩམས་པའི་སྔ་རོལ་ཏུ། སྟོན་པས་སོ་ཐར་གྱི་སྡོམ་པ་རྟོགས་
པའི་ཕྱིར། ལྷག་མེད་ཀྱི་མྱང་འདས་ཐོབ་པ་ཡང་འདིའི་ཉིང་དགོས་མིན་ཏེ། འདི་
ལ་མ་ལྟོས་པར་སྟོན་པས་ལྷག་མེད་མྱང་འདས་ཐོབ་པའི་ཕྱིར་ཞེས་ཟེར་ཞིང་། ངེས་
པར་འབྱུང་བ་ཞེས་པས་འདིའི་ཉིང་དགོས་དངོས་སུ་བསྟན། ཚུལ་ཁྲིམས་ཞེས་པས་
བརྗོད་བྱ་དངོས་སུ་བསྟན་ཞེས་ཟེར་བ་ནི་འགལ་བར་དོགས་སོ། །བསྟན་བཅོས་རྩོམ་
པའི་ཐོག་མར་བརྩམ་པར་དམ་བཅའ་བྱས་པ་ལ་དགོས་པ་ཡོད་དེ། ཤེས་རབ་སྡོང་

བུ་ལས། དམ་པ་མང་པོ་ཁས་འཆེ་མི་བྱེད་ལ། །གལ་ཏེ་དཀའ་བས་ཁས་ནི་བླངས་
གྱུར་ན། །རྡོ་ལ་རི་མོ་བྲིས་པ་ལྟ་བུར་ནི། ཤི་ཡང་གཞན་དུ་བྱེད་པར་མི་འགྱུར་
རོ༑ ༑ཞེས་གསུངས་པ་ལྟར་། དམ་པ་རྣམས་དམ་བཅའི་ཁུར་མི་འདོར་བས་བསྟན་
བཅོས་རྩོམ་པ་མཐར་ཕྱིན་པར་འགྱུར་བའི་ཕྱིར་རོ། །
གཉིས་པ་གཞུང་དོན་དངོས་ལ་གཉིས། སློབ་པ་པོ་རྟེན་གྱི་གང་ཟག་དང་།
དེས་བསླབ་པར་བྱ་བ་བསྟན་པའོ། །ཞེས་པའམ། སྡོམ་པ་མ་ཐོབ་པ་ཐོབ་པར་བྱེད་
པ༑ ཐོབ་པ་མི་ཉམས་པར་བསྲུང་བ། ཉམས་ན་ཕྱིར་འཆོས་པའི་ཐབས་སྟོན་པ་
གསུམ་དུ་བསྡུས་ཀྱང་རུང་བས། དང་པོ་ལ་གསུམ། ལུང་གཞི་དང༌། ཕྲན་ཚེགས་
དང་། ཞུ་བའི་སྐབས་ན་འབྱུང་བའོ། །དང་པོ་ལ་གཉིས། སྔོན་ཆོག་དང་། ད་
ལྟར་གྱི་ཆོ་གའོ། །དང་པོ་ལ་ཚིག་དོན་དང་། མཐའ་བཅད་པའོ། དང་པོ་ནི། བསྟན་
བཅོས་འདི་ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ་རྩོམ་ན། རིམ་
པ་ཇི་ལྟར་རྩོམ་ཞེ་ན། དང་པོ་སྡོམ་པ་མ་ཐོབ་པ་ཐོབ་པར་བྱེད་པའི་ཐབས་རབ་བྱུང་
གི་གཞི་བརྗོད་པར་བྱ་སྟེ། འོག་ནས་འབྱུང་བའི་བསླབ་བའི་གཞི་མཐའ་དག་ནི་རབ་
བྱུང་གི་ཡིན་གྱི་ཁྱིམ་པའི་མིན་པའི་ཕྱིར་དང་། སྤོང་བདུན་གྱི་སོ་ཐར་གྱི་སྡོམ་པ་
ཡང་རབ་བྱུང་ཁོ་ནའི་ཡིན་པའི་ཕྱིར་དང་། ལུང་གཞི་ལས་ཀྱང་དང་པོར་རབ་བྱུང་
གི་གཞི་བསྟན་པའི་ཕྱིར་རོ། །འདི་ལ་ཡང་སྔོན་ཆོག་དང་ད་ལྟར་གྱི་ཆོ་ག་གཉིས་
ལས། དང་པོར་སྔོན་ཆོག་བསྟན་པར་བྱ་སྟེ། དེ་ལུང་དུ་དང་པོར་བསྟན་པའི་ཕྱིར་
དང་། བརྗོད་པར་བྱ་བ་ཉུང་བའི་ཕྱིར་རོ། །ཅིའི་ཕྱིར་སྔོན་གྱི་ཆོ་ག་ཞེས་བྱ་ཞེ་
ན༑ ད་ལྟར་གྱི་ཆོ་ག་ལས་སྔར་བྱུང་བ་དང་། མཁན་སློབ་དང་བཅས་པའི་ཆོ་ག་
ལས་སྔར་བྱུང་བའི་ཆོ་ག་ཡིན་པས་སྔོན་གྱི་ཆོ་ག་ཞེས་བྱའོ། །སྔོན་དུ་ཇི་ལྟར་བསྟན་

ན༑ བདག་ཅག་གི་སྟོན་པ་སངས་རྒྱས་ནས་རིང་པོ་མ་ལོན་པ་ན་ཕལ་ཆེར་ཚུར་
ཤོག་གིས་བསྙེན་རྫོགས་མཛད་ལ། དེའི་ཚེ་དགེ་སློང་ཞིག་གི་དྲུང་དུ་རབ་བྱུང་བསྙེན་
རྫོགས་ལ་འོངས་པ་བཅོམ་ལྡན་འདས་ཀྱི་དྲུང་དུ་བཏང་བས་བར་སྐབས་སུ་སྲོག་གི་
བར་ཆད་དུ་གྱུར་པ་ལ་བརྟེན་ནས། ང་ཡི་ཉན་ཐོས་རྣམས་ཐག་རིང་པོ་ནས་འོང་
བས་སྡུག་བསྔལ་བར་གྱུར་ཏོ་སྙམ་དུ་དགོངས་ནས། དེང་ཕྱིན་ཆད་དགེ་འདུན་འདུས་
པས་རབ་བྱུང་བསྙེན་རྫོགས་བྱའོ་ཞེས་སྔོན་ཆོག་གསུངས་སོ། །
འོ་ན་སྔོན་ཆོག་དང་ད་ལྟར་ཆོ་གའི་ཁྱད་པར་གང་ཞེ་ན། གསུམ་སྟེ། སྐྱེ་
བ་རྒྱུའི་ཁྱད་པར། འབྲས་བུ་སྐྱེ་ཚུལ་གྱི་ཁྱད་པར། དེས་ན་ཆོ་ག་གཞན་ཡིན་པར་
བསྟན་པའོ། །དང་པོ་ནི། ཡུལ་གང་ལ་སྐྱེ་བ་རྒྱུའི་ཁྱད་པར་ནི། ད་ལྟར་གྱི་ཆོ་ག་
ལ༑ བཅུ་ཚོགས་ལྔ་ཚོགས་དང་། དངོས་སུ་མ་འདུས་པར་འདུན་པ་ཕུལ་ནས་ལས་
བྱེད་པ་དང་། དཀྱིལ་འཁོར་བའི་ལས་བྱེད་པ་ཡོད་ལ། འདིར་ནི་ཆོས་གསུམ་ལྡན་
གྱི་དགེ་འདུན་མཚམས་ནང་དེ་ན་ཡོད་པ་ཐམས་ཅད་འདུས་པ་ན་བྱའོ། །སྡོམ་པ་
ནོད་པ་པོའི་ཆ་ལུགས་ཀྱི་ཁྱད་པར་ནི། ད་ལྟར་གྱི་ཆོ་ག་ལ་ཆོས་གོས་གསུམ་མཁན་
པོས་བྱིན་གྱིས་བརླབས་ནས་བསྐོན་པ་དགོས་ལ། འདིར་ནི་ནོད་པ་པོ་རང་གིས་སྐྲ་
དང་ཁ་སྤུ་བྲེགས་ཆོས་གོས་གསུམ་བགོས་ཏེ། རབ་ཏུ་བྱུང་བའི་ཆ་ལུགས་འདི་བཞིན་
དུ་རྫོགས་པར་བྱས། ད་ལྟར་གྱི་ཆོ་ག་ལ་ཕྱག་ཚན་མང་པོ་དགོས་ཀྱང་འདིར་ནི་མང་
པོ་མི་དགོས་པར་དགེ་འདུན་གྱི་རྒན་རིམ་ལ་ཡན་ལག་ལྔས་ལན་གསུམ་གསུམ་ཕྱག་
འཚལ་ཏེ། སྤྱོད་ལམ་ཐལ་མོ་སྦྱར་སྟན་མེད་པར་ཙོག་ཙོག་པོར་འདུག་ཅིང་འདི་
ལའང་ཐལ་མོ་སྦྱར་བ་ཡུན་རིང་པོ་དགོས་མི་དགོས་ཀྱི་ཁྱད་པར་ཡོད་དོ། །འདི་སྦྱིན་
པའི་ལས་ཡིན་པས། ཡུལ་དགེ་འདུན་ལ་བདག་རབ་ཏུ་འབྱུང་བ་དང་བསྙེན་པར་

རྫོགས་པར་མཛད་དུ་གསོལ་ཞེས་གསོལ་བ་བཏབ་པར་གྱུར་པ་ལན་གསུམ་དང་། ཁྱད་
པར་ནི། ད་ལྟར་གྱི་ཆོ་ག་ལ་མཁན་པོས་ངོ་ཆེན་བྱས། ལས་བྱེད་པས་བརྡ་སྦྱར་
ནས་གསོལ་བ་འདེབས་ལ། སྔོན་ཆོག་ལ་རང་ཉིད་ཀྱིས་གསོལ་བ་འདེབས་པའོ། ཇི་
ལྟར་ནོད་པ་ཆོ་གའི་ཁྱད་པར་ནི། གསོལ་བ་གཅིག་དང་། བརྗོད་པ་གསུམ་སྟེ་གསོལ་
བཞིའི་ལས་ཀྱིས་སོ། །ཁྱད་པར་ནི། ད་ལྟར་གྱི་ཆོ་ག་ལ་མཐུན་རྐྱེན་ཚང་བ་དང་།
འགལ་རྐྱེན་དང་བྲལ་བ་སོགས་བརྗོད་དགོས་ལ་སྔོན་ཆོག་ལ་མི་དགོས་སོ། །འབྲས་
བུ་སྐྱེ་བའི་ཁྱད་པར་ནི། ད་ལྟར་ཆོ་ག་ལ། དང་པོར་རབ་བྱུང་དང་དེའི་རྗེས་སུ་
བསྙེན་རྫོགས་བསྒྲུབ་ལ། སྔོན་ཆོག་ལ་དུས་ཅིག་ཅར་ཁྱིམ་པའི་རྟགས་སྤོང་བ་དང་
རབ་ཏུ་བྱུང་བའི་རྟགས་ཡང་དག་པར་ལེན་པའི་བར་མ་རབ་ཏུ་བྱུང་བ་དང་བསྙེན་
པར་རྫོགས་པ་ཉེ་བར་བསྒྲུབས་པའོ། །བསྙེན་རྫོགས་ནི་རྫོགས་པར་བསྙེན་པ་སྟེ་རྫོགས་
པ་ནི་གནོད་འཚེ་ཐམས་ཅད་དང་བྲལ་བའི་མྱང་འདས་ཡིན་ལ། དེ་ལ་ཉེ་བས་ན་
བསྙེན་རྫོགས་ཏེ་དགེ་སློང་གི་སྡོམ་པའོ། །རབ་ཏུ་བྱུང་བ་ཞེས་པས་དགེ་ཚུལ་བསྟན་
པ་མ་ཡིན་ཏེ། དགེ་ཚུལ་ལེན་པ་ནི་བསྟན་པ་ལ་རིམ་གྱིས་བསླབ་པའི་ཆེད་ཡིན་ལ།
འདིར་རིམ་གྱིས་བསླབ་པ་ལ་དགོས་པ་མེད་པའི་ཕྱིར་རོ། །
དེས་ན་ཆོ་ག་གཞན་ཡིན་པར་བསྟན་པ་ནི། བཤད་མ་ཐག་པ་དེ་ལྟ་བུ་ནི་
སྔོན་གྱི་ཆོ་ག་ཡིན་གྱི་ད་ལྟ་ནི་བྱར་མི་རུང་ཞེས་པའོ། །ཁ་ཅིག་ན་རེ། ལྟ་བུ་ཞེས་
པ་མཚོན་པའི་ཚིག་ཡིན་པས་སྔོན་ཆོག་གཞན་ཡང་ཡོད་པར་བསྟན་ཞེས་ཟེར་རོ།།
གལ་ཏེ་སྔོན་ཆོག་དང་ད་ལྟར་གྱི་ཆོ་ག་གཉིས་བསྟན་པ་དོན་མེད་པར་ཐལ། དེ་གཉིས་
གང་རུང་ཞིག་བསྟན་པས་ཆོག་པའི་ཕྱིར་ཏེ། སྔོན་ཆོག་གིས་ཀྱང་རབ་བྱུང་བསྙེན་
རྫོགས་བསྒྲུབ་ནུས་ལ་ད་ལྟར་ཆོ་གས་ཀྱང་རབ་བྱུང་བསྙེན་རྫོགས་བསྒྲུབ་ནུས་པའི་

ཕྱིར་ཞེ་ན། སྐྱོན་མེད་དེ། དེ་གཉིས་ཀས་བསྒྲུབ་ནུས་ཀྱང་གདུལ་བྱ་ལ་ལྟོས་ནས་
གཉིས་བསྟན་པའི་ཕྱིར་ཏེ། སྔོན་གྱི་གང་ཟག་རྣམས་རྒྱུད་དག་པས་བསྟན་པ་ལ་རིམ་
གྱིས་བསླབ་མི་དགོས་ཤིང་མཁན་སློབ་མེད་པར་ཡང་སངས་རྒྱས་ཀྱི་བཀའ་རྫོགས་
པ་དང་། དེ་དག་བསོད་ནམས་བསགས་པ་ཡིན་པས་ནད་དཀོན་པ་དང་། ནད་བྱུང་
དུ་ཟིན་ཀྱང་སྨན་དང་ནད་གཡོག་སོགས་རྙེད་པ་ལ་སྔོན་ཆོག་གསུངས་ལ། ད་ལྟ་
ནི་དེ་ལྟ་བུའི་རྒྱུད་དག་པ་མེད་པས་ད་ལྟར་གྱི་ཆོ་ག་གསུངས་པས་སོ། །འོ་ན་ད་ལྟ་
སྔོན་ཆོག་བསྟན་པ་དོན་མེད་དོ་ཞེ་ན། སྐྱོན་མེད་དེ། སྔོན་གྱི་དུས་ན་དེ་ལྟ་བུ་བྱུང་
ཡང་ད་ལྟར་ན་བྱར་མི་རུང་ངོ་ཞེས་གོ་བའི་ཕྱིར་རོ། །ད་ལྟ་སྔོན་ཆོག་གིས་བསྙེན་
རྫོགས་བྱར་མི་རུང་ཡང་བྱས་ན་སྐྱེ་བར་མངོན་ཏེ། ད་ལྟ་བར་ཆད་མ་དྲིས་པ་དང་།
དགེ་ཚུལ་སྔོན་དུ་མ་སོང་བ་དང་། མཁན་པོ་མེད་པར་བསྙེན་པར་རྫོགས་པའི་སྡོམ་
པ་སྐྱེ་བར་ཡོད་པའི་ཕྱིར་རོ། ། །
གཉིས་པ་མཐའ་བཅད་པ་ནི། ཁ་ཅིག་ན་རེ། སྔོན་གྱི་ཆོ་ག་བཅུ་ཡོད་ལ།
དེའི་ནང་ནས་རབ་བྱུང་སློབ་དཔོན་མེད་པས་བསྙེན་པར་རྫོགས་པ་ནི་སངས་རྒྱས་
མ་བྱོན་པའི་དུས་སུ་བྱུང་ཞིང་། ཚུར་ཤོག་སངས་རྒྱས་ནས་མྱ་ངན་ལས་འདའ་ཁའི་
བར་དུ་བྱུང་ལ། དེ་ལ་ཉེས་དམིགས་འགའ་ཞིག་བྱུང་ནས་གསོལ་བཞིའི་ཆོ་ག་འདི་
བྱུང་ངོ༌། །གཞན་རྣམས་སངས་རྒྱས་ནས་རིང་པོ་མ་ལོན་པ་ན་བྱུང་སྟེ། དེ་དག་
ཀྱང་ད་ལྟར་ཆོ་ག་མ་བྱུང་གི་བར་དུ་བྱུང་བས་སྔོན་གྱི་ཆོ་ག་ཞེས་བྱ་ཞིང་། ད་ལྟར་
ཆོ་ག་ནི་སངས་རྒྱས་ནས་ལོ་དྲུག་གམ་བཅུ་གཉིས་ན་བྱུང་ཟེར་རོ། །དེ་ནི་མི་འཐད་
དེ༑ ལུང་གཞི་དང་མདོ་འགྲེལ་རྣམས་ཀྱིས་གསོལ་བཞིའི་ཆོ་ག་འདི་ཉིད་སྔོན་ཆོག་
ཏུ་གསུངས་པའི་ཕྱིར་དང་། མ་མོར། བསྙེན་པར་རྫོགས་པར་འོས་པ་རྣམ་པ་བཅུའོ།།

དེ་བཞིན་གཤེགས་པ་རང་བྱུང་དང་རང་སངས་རྒྱས་ནི་སློབ་དཔོན་མེད་པར་བསྙེན་
པར་རྫོགས་པ་དང་། ལྔ་པོ་རྣམས་ཡེ་ཤེས་ཁོང་དུ་ཆུད་པས་དང་། ཚེ་དང་ལྡན་
པ་འོད་སྲུངས་ཆེན་པོ་སྟོན་པར་ཁས་བླངས་པས་དང་། ཚེ་དང་ལྡན་པ་འཆར་ལྡན་
དྲིས་ནས་ལུང་བསྟན་པས་དང་། དགེ་སློང་ཚུར་ཤོག་ཅེས་གསུངས་པས་དང་། སྐྱབས་
སུ་འགྲོ་བའི་ཚིག་གསུམ་གྱིས་དང་། ཡུལ་མཐའ་འཁོབ་ན་འདུལ་བ་འཛིན་པ་དང་
ལྔའི་དགེ་འདུན་ལས་དང་། ཡུལ་དབུས་སུ་བཅུ་འདུས་པའམ་དེ་ལས་ལྷག་པ་ལས་
དང་། བླ་མའི་ཆོས་ཁས་བླངས་པས་དང་། ཕོ་ཉས་དང་། དགེ་འདུན་སྡེ་གཉིས་
ལས་བསྙེན་པར་རྫོགས་པའོ་ཞེས་དང་། མཛོད་འགྲེལ་དུ། བྱེ་བྲག་ཏུ་སྨྲ་བ་འདུལ་
བ་པ་རྣམས་ན་རེ། རྣམ་པ་བཅུས་བསྙེན་པར་རྫོགས་སོ་ཟེར་བ་བསྡུ་བའི་ཕྱིར་སོགས་
པའི་སྒྲ་སྨོས་ཏེ། རང་བྱུང་གིས་ནི་སངས་རྒྱས་དང་རང་སངས་རྒྱས་གཉིས་སོ། །ངེས་
པར་འཇུག་པས་ནི་རྟེན་ལྔ་པོ་རྣམས་སོ། །དགེ་སློང་ཚུར་ཤོག་ཅེས་བྱ་བས་ནི་གྲགས་
པ་ལ་སོགས་པ་རྣམས་སོ། །སྟོན་པར་ཁས་བླངས་པས་ནི་འོད་སྲུངས་ཆེན་པོའོ། །དྲི་
བས་མཉེས་པས་ནི་ལེགས་སྦྱིན་ནོ། །བླ་མའི་ཆོས་ཁས་བླངས་པས་ནི་སྐྱེ་དགུའི་བདག་
མོ་ཆེན་མོའོ། །ཕོ་ཉས་ནི་ཆོས་སྦྱིན་ནོ། །འདུལ་བ་འཛིན་པ་གཏོགས་པ་ལྔས་ནི་
མཐའ་འཁོབ་ཀྱི་མི་རྣམས་སོ། །བཅུའི་ཚོགས་ཀྱིས་ནི་དབུས་ཀྱི་མི་རྣམས་སོ། །སྐྱབས་
སུ་འགྲོ་བ་ལན་གསུམ་བཟླས་པས་ནི་སྡེ་བཟང་དྲུག་ཅུའི་ཚོགས་ཀྱིས་བསྙེན་པར་རྫོགས་
པར་བྱས་པ་རྣམས་ཏེ། དེ་དག་གི་སོ་སོ་ཐར་བའི་སྡོམ་པ་ནི་གདོན་མི་ཟ་བར་རྣམ་
པར་རིག་བྱེད་ལ་རག་ལུས་པ་མ་ཡིན་ནོ་ཞེས་གསུངས་ལ། དེ་དག་ཏུ་བསྙེན་པར་
རྫོགས་པ་བཅུར་སྔོན་དང་ད་ལྟར་མ་ཕྱེ་བའི་ཕྱིར་དང་། འཕྲིན་ཆོག་ཡིན་ན་ད་ལྟར་
གྱི་ཆོ་ག་མིན་པར་འགལ་ཏེ། ཆོས་སྦྱིན་མ་ད་ལྟར་ཆོ་གས་རབ་བྱུང་དགེ་ཚུལ་མ་

སོགས་བསྒྲུབས་པའི་ཕྱིར་དང་། ད་ལྟར་ཆོ་ག་གནང་བའི་རྗེས་ལ་ལྕི་ཆོས་དང་ལྔ་
ཚོགས་སོགས་བྱུང་བས་སྔོན་ཡིན་པའང་མི་འཐད་ལ། རང་བྱུང་དང་ཡེ་ཤེས་ཁོང་
དུ་ཆུད་པ་ལ་རིག་བྱེད་ཀྱང་མི་དགོས་པའི་ཕྱིར། ཆོ་ག་ཡིན་པའང་མི་འཐད་པའི་
ཕྱིར་རོ། །སྐྱབས་འགྲོ་ལས་མ་བྱུང་བར་དུ་ཡིན་པར་མ་མོར་གསུངས་ཤིང་། ངེས་
ཞུགས་དང་ཁས་བླངས་དེ་དག་ཉིད་ལ་ཡིན་པས་ད་ལྟར་ཆོ་གའི་བར་དུ་བྱུང་གསུང་
པ་ཡང་རྩིང་བ་ཡིན་སྙམ་མོ། །ངེས་པ་ལ་ཞུགས་ཞེས་པ་མཐོང་ལམ་སྐྱེས་པ་སྟེ། རྣམ་
འབྱེད་འགྲེལ་པར། མཐོང་བའི་ལམ་སྐྱེས་པ་དགེ་སློང་ཉིད་ལ་བཀོད་པ་ཞེས་བྱ་བ་
ནི་མཐོང་བའི་ལམ་སྐྱེས་པས་དགེ་སློང་གི་སྡོམ་པ་ཉིད་ཐོབ་པ་སྟེ། སྨོན་ལམ་གྱི་དབང་
གིས་དགེ་སྦྱོང་གི་ལམ་འཁོར་དང་བཅས་པ་ཐོབ་པས་དགེ་སློང་གི་དངོས་པོ་རྫོགས་
པར་བསྙེན་པ་ཉིད་ལ་བཀོད་དོ་ཞེས་བྱ་བའི་ཐ་ཚིག་གོ་ཞེས་དང་། རྒྱལ་སྲས་སུ།
ངེས་པར་འཇུག་པས་ཞེས་བྱ་བ་ནི་འཕགས་པའི་ལམ་ལ་འཇུག་པས་སོ་ཞེས་སོ།།
འདིའི་དྲི་བ་དང་ལན་ནི། སྟོན་པས་ལེགས་སྦྱིན་གཅིག་ཏུ་གཅེས་པ་གང་ཡིན། ཐར་
བའོ། །དེ་ལ་དགོས་པ་གང་ཡིན། དད་པའོ་ཞེས་པར་པཎ་ཆེན་ཤཱཀྱ་ཤྲཱི་གསུང་ལ།
དེ་སྙིགས་མ་ལྔའི་མདོ་ནས་འབྱུང་ཟེར་རོ། །དེ་དག་ཏུ་སྔོན་ཆོག་འདི་ལོགས་སུ་
མ་གསུངས་པ་ནི་གསོལ་བཞིའི་ལས་ཡིན་པས་ལྔ་ཚོགས་དང་བཅུ་ཚོགས་བཤད་པར་
འདུས་པར་དགོངས་པའོ། །དེ་དག་ཆོས་རྗེ་དམར་སྟོན་པའི་གསུང་ཇི་ལྟ་བ་བཞིན་
དུ་བྲིས་པ་ཡིན་ལ། གཞན་དག་ན་རེ། རང་བྱུང་དང་ཡེ་ཤེས་ཁོང་དུ་ཆུད་པར་
བྱེད་པ་སོགས་ཀྱང་ཆོ་ག་ཡིན་ཏེ། སྡོམ་པ་ཐོབ་པར་བྱེད་པའི་རྗེས་སུ་མཐུན་པའི་
ཆོས་ཡིན་པའི་ཕྱིར། དེ་དག་གི་དངོས་གཞིའི་དུས་ན་རྣམ་པར་རིག་བྱེད་མེད་ཀྱང་
སྦྱོར་བའི་དུས་ན་རྣམ་པར་རིག་བྱེད་ཡོད་དེ། སངས་རྒྱས་རང་བྱུང་གིས་བསྙེན་

པར་རྫོགས་པ་ནི་སྔོན་འགྲོ་རབ་བྱུང་གི་ཆ་ལུགས་ཁྱད་པར་ཅན་བསྒྲུབ་པ་ལ་བརྟེན་
པའི་ཕྱིར་དང་། ཡེ་ཤེས་ཁོང་དུ་ཆུད་པས་བསྙེན་པར་རྫོགས་པ་ནི་ཉེ་བའི་སྦྱོར་བ་
བདེན་བཞིའི་ཆོས་བསྟན་པ་ལ་བརྟེན་བའི་ཕྱིར་རོ། །དེ་ལྟ་མིན་པར་སྔོན་ཆོག་གཅིག་
ཁོ་ན་ཡིན་ན། སྔོན་ཆོག་ཆོས་ཅན། དབྱེ་བ་མེད་པར་ཐལ། གཅིག་ཁོ་ན་ཡིན་
པའི་ཕྱིར་རོ། །འདོད་ན། རང་གི་རྣམ་བཤད་ལས། སྔོན་གྱི་ཆོ་ག་ཞེས་བྱ་བ་ནི་
ད་ལྟར་གྱི་ཆོ་ག་ལས་སྔ་རོལ་ཏུ་འདི་ལྟ་བུའི་རབ་ཏུ་དབྱེ་བ་ཅན་ཞེས་བཤད་པ་དང་
འགལ་ལོ། སྔོན་ཆོག་དུ་མ་ཡོད་དེ། སངས་རྒྱས་ཀྱིས་གདུལ་བྱ་འདུལ་བའི་ཐབས་
ཀྱི་བྱེ་བྲག་མང་དུ་མཁྱེན་པའི་ཕྱིར་རོ། །འོ་ན་གསོལ་བཞིའི་སྔོན་ཆོག་འདིར་སྨོས་
ལ་སྔོན་ཆོག་གཞན་འདིར་མ་སྨོས་པ་ཅི་ཡིན་ན། གསོལ་བཞིའི་སྔོན་ཆོག་འདི་ད་
ལྟར་ཆོ་ག་དང་རྣམ་པ་འདྲ་བས་ད་ལྟར་ཡང་བྱར་རུང་ངམ་སྙམ་པའི་དོགས་པ་བསལ་
དགོས་པའི་ཕྱིར་དང་། ཚུར་ཤོག་ལ་སོགས་པ་ནི་དེང་སང་བྱར་རུང་ངམ་སྙམ་པའི་
དོགས་པ་བསལ་མི་དགོས་པའི་ཕྱིར་རོ། །ཞེས་ཟེར་རོ། །
གཉིས་པ་ད་ལྟར་གྱི་ཆོ་ག་ལ་གསུམ། མ་ཐོབ་པ་ཐོབ་པར་བྱེད་བའི་ཐབས་
དང་། མི་ཉམས་པར་བསྲུང་བའི་ཐབས་དང་། འགལ་རྐྱེན་བར་ཆད་ཀྱི་མཚན་
ཉིད་དོ། །དང་པོ་ལ་གཉིས། ཚིགས་སྔ་མ་དགེ་ཚུལ་གྱི་སྡོམ་པ་ཐོབ་པར་བྱེད་པའི་
ཐབས་དང་། ཚིགས་ཕྱི་མ་བསྙེན་རྫོགས་ཀྱི་སྡོམ་པ་ཐོབ་པར་བྱེད་པའི་ཐབས་སོ།།
དང་པོ་ལ་གཉིས། སྦྱོར་པ་དང་། དངོས་གཞིའི་ཆོ་གའོ། །དང་པོ་ལ་བཞི། རྒྱུ་
ཕུན་སུམ་ཚོགས་པར་བྱ་བའི་ཕྱིར་མཁན་པོ་ལ་བརྟེན་དགོས་པར་བསྟན་པ་དང་། རྒྱུད་
དག་པར་བྱ་བའི་ཕྱིར་བར་ཆད་དྲི་ཞིང་ཡོངས་སུ་དག་པ་གཟུང་བའི་ཚུལ་དང་། བསྟན་
པ་ལ་རིམ་གྱིས་བསླབ་པའི་ཕྱིར་སྡོམ་པ་སྦྱིན་པའི་རིམ་པ་དང་། རྒྱུད་སྣོད་རུང་དུ་

བྱ་བའི་ཕྱིར་རབ་ཏུ་དབྱུང་བའོ། དང་པོ་ནི། སྔོན་ཆོག་གི་རྗེས་སུ་ད་ལྟར་གྱི་ཆོ་
ག་འཆད་པའི་རྒྱུ་མཚན་ཡོད་དེ། སྔོན་ཆོག་ལ་མཁན་སློབ་མེད་པར་རབ་བྱུང་བསྙེན་
རྫོགས་བྱས་པ་རྣམས་ཆོས་གོས་ལེགས་པར་མ་བགོས་ལེགས་པར་མ་སྦྱངས། སྤྱོད་
ལམ་རྒོད་བག་ཅན་དུ་གྱུར་པས་ཁྱིམ་པ་རྣམས་མ་དད་པ་དང་། ནད་པ་ཞིག་ལ་ནད་
གཡོག་མེད་པ་གཟིགས་ནས་དེང་ཕྱིན་ཆད་ཉན་ཐོས་རྣམས་ཕན་ཚུན་གཅིག་གིས་
གཅིག་བསྡུ་བར་བྱ་བའི་ཕྱིར་དང་། ནད་པ་རྣམས་ལ་རིམ་གྲོ་བྱ་བའི་ཕྱིར་མཁན་
པོ་དང་སློབ་དཔོན་དང་བཅས་པས་རབ་ཏུ་བྱུང་བ་དང་བསྙེན་པར་རྫོགས་པར་བྱ་
བར་གནང་ངོ་ཞེས་ད་ལྟར་ཆོ་ག་གསུངས་པའི་ཕྱིར་རོ། །
ད་ལྟར་ཆོ་ག་འདི་དུས་ནམ་གྱི་ཚེ་བྱུང་ཞེ་ན། ཁ་ཅིག་ན་རེ་སངས་རྒྱས་ནས་
ལོ་བཅུ་གསུམ་ནས་བྱུང་སྟེ། ལོ་བཅུ་གཉིས་ཡན་ཆད་དུ་བསྟན་པ་སྐྱོན་མེད་པས་
མི་ཚངས་སྤྱོད་ལ་སོགསུ་པའི་བསླབ་བྱ་བརྗོད་པ་མེད་པའི་ཕྱིར་ཟེར་ཡང་། སངས་
རྒྱས་ནས་ལོ་དྲུག་ནས་བྱུང་སྟེ། སངས་རྒྱས་ནས་ལོ་དྲུག་སོང་བའི་ཚེ། ཡབ་སྲས་
མཇལ་བའི་འཕྲིན་པ་འཆར་ཁས་བྱས། དེའི་ཚེ་ཤཱ་རིའི་བུས་འཆར་ཁ་ད་ལྟར་གྱི་
ཆོ་གས་རབ་བྱུང་བསྙེན་རྫོགས་བྱས་པར་གསུངས་པའི་ཕྱིར་རོ། །འོ་ན་ད་ལྟར་གྱི་
ཆོ་ག་དེ་གང་ལ་བརྟེན་དགོས་ཤེ་ན། ད་ལྟར་ཆོ་གས་རབ་བྱུང་བསྙེན་རྫོགས་འདོད་
པ་རྣམས་རབ་ཏུ་འབྱུང་བ་དང་བསྙེན་པར་རྫོགས་པར་བྱ་བ་དེའི་ཕྱིར་དུ་མཚན་ཉིད་
དང་ལྡན་པའི་དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་སྟེ་བརྟེན་པ་ལ་ད་
ལྟར་ཆོ་གས་ཉེས་མེད་ཕུན་ཚོགས་ཀྱི་སྡོམ་པ་སྐྱེའི་མི་གནས་པ་ལ་མི་སྐྱེའོ། །མཁན་
པོ་ལ་མ་བརྟེན་པར་སྡོམ་པ་གཏན་ནས་མི་སྐྱེ་བ་མིན་ཏེ། དེ་དང་ལྡན་པའི་ལྟར་མཁན་
པོ་ཉིད་མེད་པ་ལ་ཡང་ངོ་ཞེས་གསུངས་པས་སོ། །རབ་བྱུང་མཁན་པོ་ལ་བརྟེན་པར་

བསྟན་པས་དགེ་ཚུལ་ཡང་མཁན་པོ་ལ་བརྟེན་པར་གྲུབ་སྟེ་དགེ་ཚུལ་གྱི་སྡོམ་པ་ཡང་
རབ་བྱུང་ལ་བརྟེན་པའི་ཕྱིར་རོ། །རྩ་བར་དགེ་ཚུལ་ཞེས་དངོས་སུ་མ་སྨོས་པ་ནི་
རབ་བྱུང་མཁན་པོ་ཁོ་ནས་འཐོབ་ལ། དགེ་ཚུལ་གྱི་སྡོམ་པ་ནི་སློབ་དཔོན་ལས་དངོས་
སུ་འཐོབ་པའི་ཕྱིར་རོ། །འགའ་ཞིག་ལ་ཞེས་མིང་དངོས་སུ་མ་སྨོས་པ་ནི་རབ་བྱུང་
གི་མཁན་པོ་ཁོ་ནས་བསྙེན་རྫོགས་ཀྱི་མཁན་པོ་བྱེད་མི་དགོས་པར་རང་གང་ལ་མོས་
པ་དེ་ལ་བསྙེན་རྫོགས་ཀྱི་མཁན་པོ་ཞུས་པས་ཆོག་པའི་དོན་ནོ། །དེ་ཡང་མཁན་བུའི་
ངོས་ནས་ཡིན་གྱི། མཁན་པོའི་ངོས་ནས་ནི་དང་པོའི་མཁན་པོ་དེ་ཉིད་ཀྱིས་བསྙེན་
རྫོགས་ཀྱི་མཁན་པོ་བྱེད་དགོས་པར་བསྟན་ནོ། །
གཉིས་པ་ནི། མཁན་པོར་འགྱུར་བ་དེས་བསྒྲུབ་བྱ་དེ་ཆོ་ག་གང་གིས་གཟུང་
བར་བྱ་ཞེ་ན། དང་པོ་དགེ་ཚུལ་གྱི་མཁན་པོའི་སྟ་གོན་ལ་གནས་པ་ཉིད་ཀྱིས་རབ་
བྱུང་བྱེད་པར་འདོད་པ་འོངས་ན། མ་བསད་པ་སོགས་སྡོམ་པ་སྐྱེ་བའི་བར་ཆད་
དང་། ཕ་མས་མ་གནང་བ་སོགས་སྡོམ་པ་གནས་པའི་བར་ཆད་དང་། ནད་པ་སོགས་
སྡོམ་པ་ཁྱད་པར་དུ་འགྱུར་བའི་བར་ཆད་དང་། ལག་རྡུམ་སོགས་མཛེས་པའི་བར་
ཆད་དང་མི་ལྡན་ནམ་ཞེས་དྲིས་ནས་མི་ལྡན་པར་ཡོངས་སུ་དག་པ་ལ་ཁོ་བོས་ཁྱོད་
རབ་ཏུ་དབྱུང་ངོ་ཞེས་སྐབས་དབྱེ་བར་བྱའི་མ་དག་པ་ལ་སྐབས་མི་དབྱེ་སྟེ། ཁོ་ཉིད་
ལ་མི་ཕན་ཞིང་བསྟན་པ་ལ་གནོད་པའི་ཕྱིར་རོ།།
གསུམ་པ་ནི། བར་ཆད་དང་མི་ལྡན་པ་ལ་གོ་རིམ་ཇི་ལྟར་སྡོམ་པ་སྦྱིན་ཞེ་
ན༑ སྤང་བྱ་ལྔ་ཇི་སྲིད་འཚོའི་བར་དུ་སྤོང་པ་མནོས་པའི་དགེ་བསྙེན་ཏེ། དགེ་བ་
མྱང་འདས་ལ་ཉེ་བས་ན་དགེ་བསྙེན་ཉིད་དང་། སྤང་བྱ་བཅུ་ཇི་སྲིད་འཚོའི་བར་
དུ་སྤོང་བ་མནོས་པའི་དགེ་ཚུལ་ཏེ། དགེ་ཚུལ་གྱི་སྐད་དོད་ཐ་མ་ཎིང་ལ་བར་བྱེད་

པ་ལ་འཇུག་པས་ཀློག་པ་དང་བསམ་གཏན་དང་བླ་མའི་བྱ་བས་ངལ་བར་བྱེད་པས་
ན་དགེ་ཚུལ་ཉིད་དང་། ལུས་ངག་གི་སྤང་བྱ་བདུན་པོ་ཐམས་ཅད་ཇི་སྲིད་འཚོའི་
བར་དུ་སྤོང་བ་མནོས་པའི་དགེ་སློང་སྟེ་དགེ་བ་སློང་བས་ན་དགེ་སློང་ཉིད་དག་གི་སྔ་
མ་སྔ་མ་བསྙེན་པར་མ་རྫོགས་པ་སྟེ་མ་ཐོབ་པར་ཕྱི་མ་ཕྱི་མ་མི་བྱ་སྟེ། བསྟན་པ་
ལ་རིམ་གྱིས་མ་བསླབས་པའི་ཉེས་པར་འགྱུར་བའི་ཕྱིར། སྔ་མ་མེད་པར་ཕྱི་མ་གཏན་
ནས་མི་སྐྱེ་བ་ནི་མ་ཡིན་ཏེ། ཚིགས་སྔ་མ་མེད་པ་ལ་ནི་ཉེས་བྱས་ཙམ་དུ་ཟད་དོ་ཞེས་
དང་། འགྲེལ་བར་དགེ་བསྙེན་གྱི་སྡོམ་པ་མེད་པར་ཡང་། དགེ་ཚུལ་གྱི་སྡོམ་པ་
ཡང་དག་པར་ལེན་ན་རུང་བ་ཉིད་ཡིན་ལ་དེ་བཞིན་དུ་དགེ་ཚུལ་གྱི་སྡོམ་པ་མེད་པར་
ཡང་དགེ་སློང་གི་སྡོམ་པ་ཡང་དག་པར་ལེན་ན་རུང་བ་ཡིན་པའི་ཕྱིར་རོ། །དེའི་
ཤེས་བྱེད་དུ་ཁྱིམ་པ་རབ་ཏུ་མ་བྱུང་བ་ཞིག་བསྙེན་པར་རྫོགས་པར་བགྱིད་ན། བསྙེན་
པར་རྫོགས་ཞེས་བགྱིའམ་བསྙེན་པར་མ་རྫོགས་ཞེས་བགྱི། ཉེ་བར་འཁོར་བསྙེན་
པར་རྫོགས་ཞེས་བྱའོ་ཞེས་གསུངས་པའི་ཕྱིར་རོ། །དགེ་བསྙེན་གྱི་སྡོམ་པ་མེད་པར་
དགེ་ཚུལ་གྱི་སྡོམ་པ་སྐྱེ་བའི་ཁུངས་ཀྱང་དེ་ཉིད་དོ། །འོ་ན་དགེ་བསྙེན་དང་དགེ་ཚུལ་
ལ་བསྙེན་པར་རྫོགས་པའི་སྒྲ་ཇི་ལྟར་འཇུག་ཅེ་ན། སྒྲ་དོག་པའི་དབང་དུ་བྱས་ན།
བསྙེན་པར་རྫོགས་པའི་སྒྲ་དགེ་སློང་ཕ་མ་ཁོ་ན་ལ་འཇུག་ཀྱང་། སྒྲ་ཡངས་པའི་དབང་
དུ་བྱས་ན་རྫོགས་པ་མྱང་འདས་དང་། བསྙེན་པ་ཉེ་བའི་དོན་ཡིན་པས་བསམ་པ་ཐམས་
ཅད་དུ་མྱང་འདས་དང་ཉེ་བ་ཡིན་པས་བསྙེན་པར་རྫོགས་པ་ཞེས་བྱའོ། །འོ་ན་ཁྱིམ་
པ་ལོ་ཉི་ཤུ་ལོན་པ་ཞིག་དགེ་བསྙེན་གྱི་དེ་མ་ཐག་ཏུ་དགེ་ཚུལ་དང་། དགེ་ཚུལ་གྱི་
དེ་མ་ཐག་ཏུ་བསྙེན་རྫོགས་བླང་དུ་རུང་ངམ་མི་རུང་ཞེ་ན། རུང་སྟེ་ཕྲན་ཚེགས་ལས།
ཡོ་བྱད་དྲུག་ཚང་ནས་རབ་ཏུ་དབྱུང་བར་བྱ་ཞིང་བསྙེན་པར་རྫོགས་པར་བྱའོ་ཞེས་

གསུངས་པས་སོ། །བུད་མེད་ཀྱིས་དགེ་ཚུལ་མའི་དེ་མ་ཐག་ཏུ་བསྙེན་རྫོགས་བྱར་
མི་རུང་སྟེ། བར་སྐབས་སུ་དགེ་སློབ་མའི་སྡོམ་པ་ལངས་ནས་སྤྱད་དགོས་པའི་ཕྱིར་
རོ༑ ༑བསྙེན་རྫོགས་ལ་དགེ་བསྙེན་དང་དགེ་ཚུལ་སྔོན་དུ་འགྲོ་དགོས་ན། དེ་གཉིས་
ཇི་ལྟར་བྱིན་ཞེ་ན། དཀོན་མཆོག་གསུམ་ལ་སྐྱབས་སུ་འགྲོ་བར་ཁས་བླངས་པའི་
ཚིག་རྩོམ་པ་སྟེ་སྦྱོར་བ་དང་། དགེ་བསྙེན་ཉིད་དུ་ཁས་བླང་བ་དང་། དགེ་ཚུལ་
ཉིད་དུ་ཁས་བླང་བའི་ཚིག་བྱའོ། །དོན་ནི། བཙུན་པ་དགོངས་སུ་གསོལ། བདག་
མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་རྐང་གཉིས་རྣམས་
ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་
མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་
སུ་མཆིའོ། །བདག་ཇི་སྲིད་འཚོའི་བར་དུ་དགེ་བསྙེན་དུ་བཙུན་པས་གཟུང་དུ་གསོལ་
ཞེས་ལན་གསུམ་དང་། རྣམ་གྲངས་ཐ་མ་ལ་སློབ་དཔོན་གྱིས་གཟུང་དུ་གསོལ་ཞེས་
བརྗོད་པར་བྱ་ལ། དགེ་ཚུལ་ལའང་འདོན་པ་བསྒྱུར་རོ། །དེ་ལྟར་ན་གང་ལ་བརྟེན་
ནས་སྡུག་བསྔལ་ཐམས་ཅད་ལས་ཐར་བར་བྱེད་པའི་དཀོན་མཆོག་གསུམ་ནི་སྐྱབས་
ཡིན་ལ། རང་ཉིད་འཁོར་བ་དང་ངན་སོང་གི་སྡུག་བསྔལ་གྱིས་འཇིགས་པ་དང་དཀོན་
མཆོག་གསུམ་ལ་འཇིགས་པ་དེ་ལས་སྐྱོབ་པའི་ནུས་པ་ཡོད་པར་ཤེས་ནས་བསམ་པ་
ཐག་པ་ནས་དཀོན་མཆོག་གསུམ་གྱི་སྐྱབས་འོག་ཏུ་འཇུག་པར་ཁས་ལེན་པ་ནི་སྐྱབས་
སུ་འགྲོ་བའི་དོན་ཏེ་ངོ་བོ་ངག་གི་རང་བཞིན་འཁོར་དང་བཅས་ན་ཕུང་པོ་ལྔའོ། །
དཀོན་མཆོག་གསུམ་གྱི་ངོ་བོ་གང་ཞེ་ན། མཛོད་ལས། གང་ཞིག་གསུམ་
ལ་སྐྱབས་འགྲོ་དེ། །སངས་རྒྱས་དགེ་འདུན་བྱེད་པའི་ཆོས། །མི་སློབ་པ་དང་གཉིས་
ཀ་དང་། །མྱ་ངན་འདས་ལ་སྐྱབས་སུ་འགྲོ། ཞེས་དང་། གཞི་འགྲེལ་ལས། སངས་

རྒྱས་ལ་ཞེས་བྱ་བ་ནི་མི་སློབ་པ་ལ་སྟེ། སངས་རྒྱས་སུ་བྱེད་པ་ཟད་པ་དང་མི་སྐྱེ་བ་
ཤེས་པ་ལའོ། །ཆོས་ལ་ཞེས་བྱ་བ་ནི་མྱ་ངན་ལས་འདས་པ་ལའོ། །དགེ་འདུན་ལ་
ཞེས་བྱ་བ་ནི་སློབ་པ་དང་མི་སློབ་པ་ལ་སྟེ་དགེ་འདུན་དུ་བྱེད་པ་ལའོ། །ཞེས་སངས་
རྒྱས་ནི་སངས་རྒྱས་སུ་བྱེད་པའི་ཆོས་མི་སློབ་པ་ཟད་པ་དང་མི་སྐྱེ་བ་ཤེས་པ་ཡིན་གྱི་
གཟུགས་སྐུ་སངས་རྒྱས་མིན་ཏེ། སོ་སྐྱེའི་གནས་སྐབས་དང་ཁྱད་པར་མེད་པའི་ཕྱིར།
དགེ་འདུན་ནི་དགེ་འདུན་དུ་བྱེད་པའི་ཆོས་ཉན་ཐོས་ཀྱི་སློབ་མི་སློབ་གཉིས་ཀ་ཡིན་
གྱི་གང་ཟག་མིན་ལ་ཆོས་ནི་མྱང་འདས་འགོག་བདེན་ཡིན་གྱི་ལུང་གི་ཆོས་ནི་སྐྱབས་
མིན་ལ། རྟོགས་པའི་ཆོས་ནི་སངས་རྒྱས་དང་དགེ་འདུན་གྱི་ནང་དུ་འདུས་པས་ལོགས་
སུ་མ་བསྟན་ནོ། །གཟུགས་སྐུ་སངས་རྒྱས་མིན་ན་སངས་རྒྱས་ལ་ངན་སེམས་ཀྱིས་
ཁྲག་ཕྱུང་བའི་མཚམས་མེད་མི་སྲིད་པར་འགྱུར་ཏེ། སངས་རྒྱས་ཀྱི་གཟུགས་སྐུ་
ནི་སངས་རྒྱས་མིན། ཡེ་ཤེས་ལ་སུས་ཀྱང་ཁྲག་འབྱིན་མི་ནུས་པའི་ཕྱིར་ཞེ་ན། སྐྱོན་
མེད་དེ། སངས་རྒྱས་ཀྱི་རྟེན་ལ་གནོད་པ་བྱིས་པས་བརྟེན་པ་སངས་རྒྱས་ལ་ཡང་
གནོད་པ་བྱས་པར་འགྱུར་བའི་ཕྱིར་ཟེར་རོ། །སངས་རྒྱས་ཀྱི་གཟུགས་སྐུ་དེ་སོ་སྐྱེའི་
གནས་སྐབས་དང་ཁྱད་པར་མེད་པ་མི་འཐད་དེ། མངོན་རྟོགས་གོང་ནས་གོང་དུ་
ཁྱད་པར་དུ་འཕགས་པ་ཐོབ་པས་རྟེན་གང་ཟག་ཀྱང་གོང་ནས་གོང་དུ་ཁྱད་པར་དུ་
འཕགས་པར་འགྱུར་བའི་ཕྱིར་རོ། །མདོ་སྡེ་པ་ན་རེ་མི་སློབ་པའི་ཆོས་ཁོ་ན་སངས་
རྒྱས་ཡིན་ཞེས་མི་འབྱུང་གི་སངས་རྒྱས་སུ་བྱེད་པའི་ཆོས་ཞེས་འབྱུང་བས་རྟེན་སངས་
རྒྱས་ཡིན་པ་དེ་ལ་ཁྲག་འབྱིན་པའི་ཕྱིར་ཞེས་སྐྱོན་སྤོང་བྱེད་རིགས་ལ། དེ་ལྟ་མིན་
ན་འཇིག་རྟེན་པའི་ཐུགས་བསྐྱེད་པ་ན་སངས་རྒྱས་དགྲ་བཅོམ་མིན་པར་འགྱུར་རོ་
ཞེས་ཟེར་རོ། །དོན་འདི་གཉིས་ཀྱི་སྤྱོད་པ་ལ་སྐྱབས་འགྲོ་བྱེད་པ་ཅི་ཞེ་ན། མྱང་

འདས་ཀྱི་བསམ་པ་བརྟན་པོ་མེད་པར་སོ་ཐར་ཀྱི་སྡོམ་པ་མི་སྐྱེ་བས་སྐྱབས་འགྲོས་
མྱང་འདས་ཀྱི་བསམ་པ་བརྟན་པོ་བསྒྲུབ་པའི་ཕྱིར་ཏེ། རྐང་གཉིས་རྣམས་ཀྱི་མཆོག་
སངས་རྒྱས་ལ་སྐྱབས་སུ་མཆིའོ། །ཞེས་བྱ་བ་འདིས་ནི་ལམ་ཉེ་བར་སྟོན་པར་མཛད་
པ་ལ་ཡང་དག་པར་རྟེན་པར་བྱེད། འདོད་ཆགས་དང་བྲལ་བ་རྣམས་ཀྱི་མཆོག་ཆོས་
ལ་སྐྱབས་སུ་མཆིའོ། །ཞེས་བྱ་བ་འདིས་ནི་ཆོས་ཀྱི་མཆོག་མྱ་ངན་ལས་འདས་པ་
ལ་ཡང་དག་པར་རྟེན་པར་བྱེད། ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་
མཆིའོ། །ཞེས་བྱ་བ་འདིས་ནི་མྱ་ངན་ལས་འདས་པའི་གྲོང་ཁྱེར་དུ་འགྲོ་བའི་ཟླ་གྲོགས་
ལ་ཡང་དག་པར་རྟེན་པར་བྱེད་པའི་ཕྱིར་ཏེ། མྱ་ངན་ལས་འདས་པའི་བསམ་པ་
བརྟན་པོ་མེད་པར་ནི་སུ་ཡང་སྐྱབས་སུ་འགྲོ་བ་སྒྲུབ་པར་མི་བྱེད་ཅེས་གསུངས། འོ་
ན་བསྙེན་རྫོགས་ཀྱི་ཚེ་སྐྱབས་འགྲོ་མི་བྱེད་པས་མྱང་འདས་ཀྱི་བསམ་པ་གང་གིས་
འགྲུབ་ཅེ་ན།བདག་བསྙེན་པར་རྫོགས་པར་མཛད་དུ་གསོལ་ཞེས་པས་འགྲུབ་སྟེ་
དེའི་དོན་རྫོགས་པ་ནི་གནོད་པ་ཐམས་ཅད་དང་བྲལ་བའི་མྱང་འདས་ཡིན་ལ། བསྙེན་
པ་ནི་ཉེ་བ་ཡིན་པས་བསམ་པ་ཐམས་ཅད་ཀྱིས་བདག་མྱ་ངན་ལས་འདས་པ་ལ་ཉེ་བར་
མཛད་དུ་གསོལ་ཞེས་བྱ་བ་ཡིན་པའི་ཕྱིར་རོ། །སྡོམ་པ་ནི་གཞན་གྱི་རྗེས་ཟློས་བྱས་
པས་འཐོབ་པ་ཡིན་གྱི་ནོར་བྱིན་པ་ལེན་པའི་ཚུལ་གྱིས་འཐོབ་པ་མ་ཡིན་ཏེ། སྡོམ་
པ་སྐྱེ་བ་རང་གི་སེམས་ལ་རག་ལས་པའི་ཕྱིར་དང་། དེ་ལྟ་མིན་ན་སློབ་མས་སྡོམ་
པ་ཐོབ་པ་ན་འབོགས་པ་པོ་ལ་སྡོམ་པ་མེད་པར་འགྱུར་ཏེ་དགེ་བསྙེན་དང་དགེ་ཚུལ་
དང་དགེ་སློང་གི་སྡོམ་པ་དག་ནི་རེ་རེར་ཟད་པའི་ཕྱིར་རོ། །འོ་ན་མྱང་འདས་ཀྱི་
བསམ་པ་མེད་པར་སོ་ཐར་གྱི་སྡོམ་པ་མི་སྐྱེའམ་ཞེ་ན་མི་སྐྱེ་སྟེ། སོ་སོ་ཐར་པའི་དོན་
སྡིག་པ་ལས་ཐར་པ་ཡིན་ལ། སྲིད་པ་ལ་བརྟེན་པས་དེ་ལས་ཐར་པ་མི་ནུས་པའི་ཕྱིར་

ཏེ༑ ཊིཀྐར་མྱ་ངན་ལས་འདས་པའི་བསམ་པ་བརྟན་པོ་མེད་པར་སྡོམ་པ་མི་སྐྱེ་ཞེས་
སོགས་དང་། མཛོད་འགྲེལ་ལས། ཕྱི་རོལ་པ་རྣམས་ལ་ཡང་དག་པར་བླངས་པའི་
ཚུལ་ཁྲིམས་མེད་དམ་ཞེ་ན། ཡོད་མོད་ཀྱི་སོ་སོ་ཐར་པའི་སྡོམ་པ་ནི་མ་ཡིན་ནོ། །ཅིའི་
ཕྱིར་ན་དེ་ནི་སྲིད་པ་ལ་བརྟེན་པའི་ཕྱིར་གཏན་དུ་སྡིག་པ་ལས་སོ་སོར་ཐར་པར་བྱེད་
པ་མ་ཡིན་ནོ། །ཞེས་གསུངས་སོ། །ཁ་ཅིག་ན་རེ། མྱང་འདས་ཀྱི་བསམ་པ་བརྟན་
པོ་མེད་པར་སྡོམ་པ་མི་སྐྱེ་བར་གསུངས་པ་ནི་ངེས་འབྱུང་གི་སྡོམ་པ་མི་སྐྱེ་བ་ལ་དགོངས་
པ་ཡིན་ཏེ། མདོ་རྩ་འགྲེལ་དུ་སྡོམ་པ་སྐྱེ་མི་སྐྱེའི་བཤད་པ་རྣམས་ནི་ངེས་པར་འབྱུང་
བའི་ཚུལ་ཁྲིམས་ཀྱི་དབང་དུ་བྱས་ཏེ་གསུངས་པའི་ཕྱིར་རོ། །མྱང་འདས་ཀྱི་བསམ་
པ་བརྟན་པོ་མེད་པར་སྡོམ་པ་ཙམ་སྐྱེ་བ་ཡོད་དེ། གཞི་ལས། ཀུན་དགའ་བོའི་ཚ་
བོ་གཉིས་དང་། ཕྲན་ཚེགས་ལས། མཛེས་དགའ་བོ་དང་། རྣམ་འབྱེད་ལས།
འཆར་ཀ་དང་། ཉེ་སྡེ་ལ་སྡོམ་པ་ལེན་དུས་ན་མྱང་འདས་ཀྱི་བསམ་པ་མེད་ལ་སྡོམ་
པ་སྐྱེ་བའི་ཕྱིར། དེ་དག་ལ་དེའི་ཚེ་མྱང་འདས་ཀྱི་བསམ་པ་མེད་དེ། ཀུན་དགའ་
བོའི་ཚ་བོ་གཉིས་ལྟོ་ཕྱིར་རབ་ཏུ་བྱུང་བ་དང་། མཛེས་དགའ་བོ་དང་འཆར་ཀ་གཉིས་
སྟོན་པའི་ངོ་མ་ཟློག་པར་རབ་ཏུ་བྱུང་བ་དང་། ཉེ་སྡེ་སྲོག་ཚོལ་ལ་རབ་ཏུ་བྱུང་བར་
གསུངས་པས་སོ། །དེ་དག་ལ་སྡོམ་པ་མ་སྐྱེས་ན་རབ་བྱུང་གི་ཆ་ལུགས་ཅན་རྣམས་
སྡོམ་པ་མེད་པས་ཀྱང་དགྲ་བཅོམ་པ་ཐོབ་པ་ཡོད་པར་འགྱུར་རོ། །མྱང་འདས་ཀྱི་
བསམ་པ་བརྟན་པོ་མེད་པར་སྡོམ་པ་མི་སྐྱེ་ན་དེང་སང་གི་རབ་བྱུང་ཕལ་ཆེར་ལ་སྡོམ་
པ་མ་སྐྱེས་པར་ཐལ། ཕལ་ཆེར་མྱང་འདས་ཀྱི་བསམ་པ་བརྟན་པོ་མེད་པའི་ཕྱིར།
འདོད་ན་དེང་སང་སངས་རྒྱས་ཀྱི་བསྟན་པ་མེད་པར་འགྱུར་རོ་ཞེས་ཟེར་རོ། །དེ་
དག་ལ་ངེས་འབྱུང་གི་བསམ་པ་ཡོད་ཏེ། དེ་དག་སྲིད་པ་ཐ་མ་པ་ཡིན་པའི་ཕྱིར་དང་།

གཞིར། འཆར་ཀ་རང་ཉིད་དད་པས་ཀྱང་རབ་ཏུ་བྱུང་ཞེས་དང༌། ཕྲན་ཚེགས་
འགྲེལ་བར། གལ་ཏེ་དགའ་བོ་དུས་ཐམས་ཅད་དུ་འབྲོས་པའི་བསམ་པ་དང་ལྡན་
པར་གྱུར་པ་ཡིན་ན་དེ་ལ་ཇི་ལྟར་སྡོམ་པ་སྐྱེ་བར་འགྱུར། སྡོམ་པ་སྐྱེ་བ་བསྟན་པ་
དང་དགེ་བའི་སེམས་ལ་རག་ལས་པ་ཉིད་ཀྱི་ཕྱིར་ཞེས་བརྗོད་པར་བྱེད་དེ། ཞེས་
དོགས་པ་བསུ་ནས་འདིར་བླ་མའི་ལུང་ལས། དགའ་བོ་ནི་ཤིན་ཏུ་འདོད་ཆགས་དྲག་
པས་སེམས་བརྟན་པ་དང་། སེམས་ཉོན་མོངས་པ་ཅན་ཡིན་ཏེ་བཅོམ་ལྡན་འདས་
ཀྱི་ཞབས་དྲུང་དང་ཉེ་བར་འདུག་པ་ན་དེའི་སེམས་འདོད་ཆགས་དང་ཀུན་ནས་ལྡང་
བ་ལྡོག་པ་དང་། དགེ་བའི་སེམས་མངོན་དུ་གྱུར་པ་ཡིན་པས་དགེ་བའི་སེམས་དང་
སྡོམ་པ་སྐྱེ་བ་ཞེས་བྱ་བ་འདི་ལ་འགལ་བ་ཡོད་པ་མ་ཡིན་ནོ་ཞེས་གསུངས་པའི་ཕྱིར། །
དེང་སང་གི་རབ་བྱུང་ཕལ་ཆེ་བ་ལ་མྱང་འདས་ཀྱི་བསམ་པ་མེད་པས་ངེས་འབྱུང་
གི་སྡོམ་པ་སྐྱེ་བ་མེད་པར་འདོད་པའང་མི་འཐད་དེ། མྱང་འདས་ཀྱི་བསམ་པ་བརྟན་
པོ་རྒྱུན་ཆགས་སུ་མེད་ཀྱང་སྡོམ་པ་ལེན་པའི་ཚེ་མཁན་སློབ་ཀྱིས་མྱང་འདས་ཀྱི་བསམ་
པ་བརྟན་པོ་དགོས་སོ་ཞེས་ལེགས་པར་བརྡ་སྤྲད་པ་ལས་ངེས་འབྱུང་གི་བསམ་པ་སྐྱེ་
བའི་ཕྱིར། དཔེར་ན་མཁན་སློབ་ཀྱིས་ལེགས་པར་བརྡ་སྤྲད་པ་ལས་སྡོམ་པ་ཐོབ་དུས་
ཤེས་པ་བཞིན་ནོ། །ཁོ་བོ་ནི་རང་གི་རྒྱུད་ལ་དཔགས་ནས་དེང་སང་གི་རབ་བྱུང་ཕལ་
ཆེར་ལ་ངེས་འབྱུང་གི་སྡོམ་པ་མེད་དོ་ཞེས་སྐུར་བ་མི་འདེབས་སོ། །འོ་ན་འཇིགས་
སྐྱོབ་དང་ལེགས་སྨོན་གཉིས་སོ་ཐར་གྱི་སྡོམ་པ་ཡིན་ནམ་མིན། ཕྱིས་མྱང་འདས་
ཀྱི་བསམ་པ་སྐྱེས་པ་ན་ངེས་འབྱུང་གི་ཚུལ་ཁྲིམས་སུ་འགྱུར་རམ་མི་འགྱུར་ཞེ་ན། དེ་
གཉིས་སོ་ཐར་གྱི་སྡོམ་པ་མ་ཡིན་ཏེ། མཛོད་འགྲེལ་ལས། ཕྱི་རོལ་པ་ལ་སོ་ཐར་
གྱི་སྡོམ་པ་མེད་པའི་སྒྲུབ་བྱེད་དུ་དེ་ནི་སྲིད་པ་ལ་བརྟེན་པའི་ཕྱིར་གཏན་དུ་སྡིག་པ་

ལས་སོ་སོར་ཐར་པར་བྱེད་པ་མ་ཡིན་ནོ་ཞེས་བཀོད་པ་དང་རྒྱུ་མཚན་མཚུངས་པའི་
ཕྱིར། ཁ་ཅིག་ན་རེ་སོ་ཐར་གྱི་སྡོམ་པ་ཡིན་ལ། འཇིགས་སྐྱོབ་དང་ལེགས་སྨོན་
ཞེས་པ་རྒྱུའི་ཀུན་སློང་གི་དབང་དུ་བྱས་པ་ཡིན་གྱི་དུས་ཀྱི་ཀུན་སློང་མྱང་འདས་ཀྱི་
བསམ་པ་དགོས་ཏེ། ཆོས་ལ་སྐྱབས་སུ་འགྲོ་དགོས་ལ། སྐྱབས་འགྲོའི་ཡུལ་ཆོས་
ནི་མྱང་འདས་ཡིན། དེ་རྟེན་དུ་ཁས་མི་ལེན་ན་སྐྱབས་སུ་མི་འགྲོ་བས་སྡོམ་པ་མི་སྐྱེ་
ལ༑ དེ་རྟེན་དུ་ཁས་ལེན་ན་དེ་ཉིད་མྱང་འདས་ཀྱི་བསམ་པ་ཡིན་པའི་ཕྱིར་རོ། །དེས་
ན་དེ་གཉིས་ངེས་འབྱུང་གི་ཚུལ་ཁྲིམས་སུ་འགྱུར་བ་ཕྱིས་མྱང་འདས་ཀྱི་བསམ་པ་
སྐྱེ་བ་ལ་ལྟོས་མི་དགོས་ཟེར་རོ། །དགེ་བསྙེན་དང་དགེ་ཚུལ་དུ་ཁས་བླངས་པའི་འོག་
ཏུ་ཅི་བྱ་ཞེ་ན། དེའི་འོག་དེ་མ་ཐག་ཏུ་དགེ་བསྙེན་གྱི་སྤང་བྱ་ལྔ་། དགེ་ཚུལ་གྱི་
སྤང་བྱ་བཅུ་ཇི་སྲིད་འཚོའི་བར་དུ་སྤང་ངོ་ཞེས་བསླབ་པ་བརྗོད་པ་ཁས་བླངས་པའི་
་ཚུལ་གྱིས་བྱའོ། །དགེ་ཚུལ་ལ་རེ་ཞིག་གནས་ན་སྡོམ་པ་ཐོབ་པའི་དེ་མ་ཐག་ཏུ་སྡོམ་
པ་ཐོབ་དུས་བརྗོད་ནས་དེའི་རྗེས་སུ་བསླཐ་པ་བརྗོད་དགོས་སོ། །
བཞི་པ་ལ་གཉིས། སྦྱོར་བའི་ཆོ་ག །དངོས་གཞིའི་ཆོ་གའོ། །དང་པོ་ལ་
གསུམ། ཁྲེལ་ཡོད་བསྐྱེད་པའི་ཕྱིར་གནས་ལ་ཞུ་ཞིང་གསོལ་བ། ཆོས་འདི་བའི་
བསམ་པ་བསྐྱེད་པའི་ཕྱིར་རྟགས་སྦྱིན་པ། བར་ཆད་སྤང་བའི་ཕྱིར་མཚན་བརྟག་
པའོ། །དང་པོ་ནི། བསྒྲུབ་བྱ་དེ་གང་གིས་དགེ་བསྙེན་དུ་བསྒྲུབ་ཅིང་། དེའི་འོག་
ཏུ་གང་གིས་དགེ་ཚུལ་དུ་བསྒྲུབ་ཅེ་ན། མཁན་པོ་རང་གིས་བསྒྲུབ་བྱ་དེ་དགེ་བསྙེན་
ཉིད་དུ་བསྒྲུབས་ནས་དེའི་འོག་ཏུ་བསྒྲུབ་བྱ་དེ་རབ་ཏུ་འབྱུང་བ་དགེ་འདུན་ལ་ཞུ་བའི་
དགེ་སློང་ལ་དགེ་འདུན་ལ་ཞུས་ཤིག་ཅེས་གཏད་པར་བྱའོ། །གཏད་པའི་དགེ་སློང་
གིས་ཅི་འདི་བར་ཆད་ཀྱི་ཆོས་ཀྱིས་ཡོངས་སུ་དག་གམ་ཞེས་དྲིས་ལ་དག་གོ་ཞེས་ཟེར་

ན་ཞུ་བར་བྱ་མ་དག་ན་ཞུ་བར་མི་བྱའོ། །དགེ་འདུན་ཇི་ལྟར་གནས་པ་ལ་ཚུལ་ཇི་
ལྟར་ཞུ་ཞེ་ན། གནས་མལ་བཤམས་པ་སོགས་བྱས་ནས་དགེ་འདུན་ཐམས་ཅད་འདུས་
པ་ལ་བསྒྲུབ་བྱ་དེ་ཕྱག་འཚལ་བ་དང་སྤྱོད་ལམ་བསྟེན་དུ་བཅུག་ནས་ཞུར་ཡང་རུང་
ལ་དགེ་འདུན་གནས་ཁང་སོ་སོ་ན་འཁོད་པ་ལ་ཡང་རུང་ངོ༌། །ཁ་ཅིག་ན་རེ། གནས་
སོ་སོ་ན་འཁོད་པ་ལ་ཞུ་བ་ཡང་དགེ་སློང་བཞིར་ལོངས་པ་དགོས་ཏེ། ཊིཀྐར་དགེ་
འདུན་དུ་གྱུར་པའི་དགེ་སློང་ཞེས་དང་། འདིས་རྐུ་ཐབས་སུ་འགྱུར་བར་གསུངས་
པའི་ཕྱིར་ཟེར། གཞན་དག་ན་རེ། གང་ཟག་ལའང་ཞུ་སྟེ་རེ་རེ་ནས་ཞུས་པས་ཐམས་
ཅད་ལ་ཞུས་པར་འགྱུར་བའི་ཕྱིར་དང་། ཊིཀ་ཆུང་དུ། གང་ཟག་ལ་ཞུ་བར་གསུངས་
པའི་ཕྱིར། དགེ་འདུན་དུ་གྱུར་པ་ཞེས་གསུངས་པ་དང་མི་འགལ་ཏེ། ཡ་གྱལ་ལ་
ཚོགས་པའི་མིང་གིས་བཏགས་པའི་ཕྱིར། དཔེར་ན་འཆར་ཀ་ལ་དེའི་ཕྱིར་ཁྱོད་དྲུག་
སྡེ་ཡིན་ནོ་ཞེས་བརྗོད་པ་བཞིན། ཡང་ན་དེའི་དགེ་འདུན་དུ་གྱུར་པའི་དགེ་སློང་རྣམས་
རང་རང་གི་གནས་ཁང་སོ་སོ་ན་འཁོད་པ་ལའང་ཞུར་རུང་བའི་དོན་ཡིན་པའི་ཕྱིར།
འདིའི་ལྟར་ན་ཡུལ་དེའི་དྲུང་དུ་ཙོག་པུར་འདུག་སྟེ་ལན་གསུམ་བརྗོད་དགོས་སོ། །ཞུས་
པའི་དགེ་འདུན་རྣམས་ཀྱིས་ཅི་བྱ་ཞེ་ན། ཐམས་ཅད་ཀྱིས་གལ་ཏེ་ཡོངས་སུ་དག་
ནའོ་ཞེས་བརྗོད་པར་བྱའོ། །བར་ཆད་ཀྱིས་དག་ན་གནང་མ་དག་ན་མི་གནང་ཞེས་
བྱ་བའི་དོན་ནོ། །བར་ཆད་དྲིས་པའི་འོག་ཏུ་བསྒྲུབ་བྱ་དེས་མཁན་པོར་འགྱུར་བར་
འོས་པ་ལ་མཁན་པོར་གསོལ་བ་གདབ་པར་བྱ་སྟེ། སློབ་དཔོན་དགོངས་སུ་གསོལ།
བདག་མིང་འདི་ཞེས་བགྱི་བ་སློབ་དཔོན་ལ་མཁན་པོར་གསོལ་གྱི་སློབ་དཔོན་བདག་
གི་མཁན་པོ་མཛད་དུ་གསོལ། སློབ་དཔོན་མཁན་པོས་རབ་ཏུ་དབྱུང་བར་བགྱིའོ་
ཞེས་ལན་གསུམ་དང་། ཐ་མ་ལ་མཁན་པོ་མཁན་པོས་རབ་ཏུ་དབྱུང་བར་བགྱིའོ་

ཞེས་བརྗོད་པར་བྱའོ། །མཁན་པོའི་དོན་ནི་མཁན་པོའི་སྐད་དོད་ཨུ་པ་ཞེས་པ་ཉེ་
བ་ལ་འཇུག་ལ་དེ་ལ་རྐྱེན་བྱིན་པས་ཉེ་བར་འཛིན་པ་དང་། ཉེ་བར་སྦྱར་བ་དང་ཉེ་
བར་ལུང་འབོགས་པས་མཁན་པོ་ཞེས་བྱའོ། །
གཉིས་པ་ནི། དེའི་འོག་ཏུ་ཅི་བྱ་ན། མཁན་པོ་རང་ངམ་དེས་བསྐོས་པས་
གཙུག་ཕུད་མ་གཏོགས་པ་སྐྲ་དང་ཁ་སྤུ་ཚད་ལས་ལྷག་པ་བྲེག་པར་བྱ་སྟེ། དོན་དང་
བྱ་བ་མང་བ་དང་། མཛེས་པའི་ང་རྒྱལ་དང་སྲོག་ཆགས་ལ་གནོད་པ་སྤང་བ་དང་
ཆོས་འདི་བའི་བསམ་པ་བསྐྱེད་པའི་ཕྱིར་རོ། །གཙུག་ཕུད་ནི་རེ་ཞིག་བཞག་སྟེ་རབ་
ཏུ་འབྱུང་བར་ངེས་མ་ངེས་ཤེས་པར་བྱ་བའི་ཕྱིར་རོ། གཙུག་ཕུད་གང་གི་ཚེ་འདྲེག་
ཅེ་ན། གཙུག་ཕུད་འདྲེག་པར་སྤྲོའམ་ཞེས་དྲིས་ལ་བྲེག་ཏུ་སྟེར་ན་གཙུག་ཕུད་དེ་
བྲེག་པར་བྱའོ། །སྐྲ་དང་ཁ་སྤུ་བྲེགས་ནས་དུས་དང་མཐུན་པའི་ཆུས་ཁྲུས་བྱའོ། །ཁྲུས་
བྱས་ནས་མཁན་པོས་བླ་གོས་དང་མཐང་གོས་ངུར་སྨིག་སེར་པོས་མཚོན་པ་རབ་བྱུང་
གི་ཚུལ་དང་མཐུན་པའི་ཚོན་གྱིས་ཁ་བསྒྱུར་བ་སྦྱིན་པར་བྱའོ། །ལྷུང་བཟེད་ཀྱང་
སྦྱིན་ལ་ཁ་ཅིག་དེང་སང་དགེ་ཚུལ་གྱི་ཚེ་གདིང་བ་དང་ཆུ་ཚགས་ཀྱང་སྦྱིན་པ་ནི་མ་
དག་སྟེ། གང་ནས་ཀྱང་མ་བཤད་པའི་ཕྱིར་ཞེས་ཟེར་ཡང་འདི་ལ་བསྙེན་རྫོགས་
ཀྱི་ཚེ་སྦྱིན་པའི་རུང་མཐུན་སྦྱར་དུ་རུང་སྟེ། མདོ་རྩ་འགྲེལ་ལས་དེའི་ཚེ་ལྷུང་བཟེད་
སྦྱིན་པ་མ་བཤད་ཀྱང་སྦྱིན་དུ་རུང་བ་བཞིན་ནོ། །དེ་ནས་བསྒྲུབ་བྱས་མཁན་པོ་རྐང་
པ་གཉིས་ལ་གཏུགས་པའི་ཕྱག་བྱས་ཏེ་གོས་དེ་དག་བླང་བར་བྱའོ། །དེའི་འོག་ཏུ་
མཁན་པོས་བསྒྲུབ་བྱ་དེ་ལ་གོས་དེ་དག་བསྐོན་པར་བྱའོ། །ད་ལྟ་བླ་གོས་དང་མཐང་
གོས་སྦྲགས་ནས་བསྐྱོན་པའི་ལག་ལན་ནི་མ་དག་སྟེ། སྨད་ཀྱི་ཆོས་གོས་སྟོད་དུ་གྱོན་
དུ་མི་རུང་བའི་ཕྱིར་རོ། །གསུམ་པ་ནི། བསྐོན་པ་ན་བསྒྲུབ་བྱ་ལ་ཟ་མ་དང་མ་ནིང་

སོགས་ཀྱི་སྐྱོན་ཡོད་མེད་ཤེས་པའི་ཕྱིར་དུ་བསྒྲུབ་བྱའི་མཚན་དེས་མ་ཚོར་མི་ཤེས་
པར་བརྟག་པར་བྱའོ། །མཚན་བརྟག་པ་ནི་མཁན་པོར་ཁས་བླངས་ནས་འདིའི་བར་
གང་དུ་བྱས་ཀྱང་རུང་ངོ་། །
གཉིས་པ་དངོས་གཞི་ལ་གཉིས། རང་ལུགས། གཞན་ལུགས་སོ། །དང་
པོ་ནི་བསྒྲུབ་བྱ་དེ་ཟ་མ་ལ་སོགས་པའི་སྐྱོན་དང་བྲལ་བར་ཤེས་ནས་ཅི་བྱ་ཞེ་ན། སྐྱབས་
སུ་འགྲོ་བ་རྩོམ་པའི་སྦྱོར་བ་བྱས་ནས་བར་མ་རབ་ཏུ་བྱུང་བ་ཉེ་བར་བསྒྲུབ་པར་བྱའོ།
འདིའི་སྦྱོར་བ་ལ་སྐྱབས་འགྲོ་བྱེད་པའི་རྒྱུ་མཚན་ཅི་ཞེ་ན། རྒྱུ་མཚན་ཡོད་དེ། རབ་
ཏུ་བྱུང་བ་ནི་འཁོར་བ་ལ་རྒྱབ་ཀྱིས་ཕྱོགས་པ་ཡིན་ལ་མྱང་འདས་ཀྱི་བསམ་པ་མེད་
པར་འཁོར་བ་ལ་རྒྱབ་ཀྱིས་ཕྱོགས་པར་མི་ནུས། སྐྱབས་འགྲོས་མྱང་འདས་ཀྱི་བསམ་
པ་བསྒྲུབ་པའི་ཕྱིར་རོ། །ཁ་ཅིག་ན་རེ། འདིར་མཁན་པོར་གསོལ་བ་དང་། ཁྱིམ་
པའི་རྟགས་སྤོང་བ་དང་། རབ་ཏུ་བྱུང་བའི་རྟགས་ལེན་པའི་བར་མ་གསུམ་གསར་
དུ་འཐོབ་ཟེར་བ་མི་འཐད་དེ། མཁན་པོར་གསོལ་བའི་བར་མ་ནི་མཁན་པོར་ཁས་
བླངས་བའི་ཚེ་ན་ཐོབ་ཟིན་པའི་ཕྱིར། སྐྱབས་སུ་འགྲོ་བའི་བར་མ་དང་གསུམ་ཟེར་
ཡང་གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་འབྱུང་སྟེ་ཞེས་འབྱུང་བས།
སྟོན་པ་སངས་རྒྱས་ཀྱི་རྗེས་སུ་རབ་ཏུ་བྱུང་བ་དང་། ཁྱིམ་པའི་རྟགས་སྤོང་བ་དང་
རབ་ཏུ་བྱུང་བའི་རྟགས་ལེན་པའི་བར་མ་དང་གསུམ་ཡིན་ནམ་སྙམ་མོ། །
གཉིས་པ་ནི། འདུལ་བ་འཛིན་པ་ཁ་ཅིག་མཁན་པོར་གསོལ་བའི་འོག་སྐྲ་
དང་ཁ་སྤུ་བྲེག་པ་སོགས་མ་བྱས་པར་རབ་བྱུང་བྱ་སྟེ། དགེ་ཚུལ་ཉིད་རང་བྱུང་
ཁོ་ན་ལ་བྱེད་པ་བཞིན་དུ། སྐྲ་དང་ཁ་སྤུ་བྲེག་པ་དང་ངུར་སྨྲིག་སྦྱིན་པ་དང་བསྐོན་
པ་ཡང་རབ་བྱུང་ཁོ་ནའི་ཚུལ་ཡིན་པའི་ཕྱིར་ཞེས་ཟེར་རོ། དེ་ནི་མི་འཐད་དེ། ལུང་

གཞི་ལས། སྐྲ་བྲེགས་ཤིང་ཆོས་གོས་བསྐོན་ནས་དེའི་འོག་ཏུ་རབ་ཏུ་དབྱུང་བར་
གསུངས་པ་དང་འགལ་བའི་ཕྱིར་དང་། རབ་ཏུ་བྱུང་བའི་འོག་ཏུ་གཙུག་ཕུད་བཞག་
པ་དང་མཚན་བརྟག་པ་དགོས་པ་མེད་པའི་ཕྱིར་ཏེ། དེ་དག་ནི་རབ་ཏུ་འབྱུང་དུ་རུང་
མི་རུང་བརྟག་པའི་ཆེད་ཡིན་པའི་ཕྱིར་རོ། །ཕ་རོལ་པོའི་སྒྲུབ་བྱེད་ཀྱང་མ་ངེས་ཏེ་
བསྙེན་རྫོགས་ཚེ་ན་བསྙེན་པར་རྫོགས་ཟིན་ནས་ཆོས་གོས་གསུམ་བྱིན་གྱིས་རློབ་པ་
དང་བསྐོན་པ་སོགས་བྱེད་རིགས་པར་ཐལ། དེ་དག་ཀྱང་བསྙེན་པར་རྫོགས་པ་ཁོ་
ནའི་ཚུལ་ཡིན་པའི་ཕྱིར། རྟགས་ཁྱབ་ཁས་བླངས། གལ་ཏེ་རབ་ཏུ་བྱུང་ནས་ཆོས་
གོས་བསྐོན་པར་རིགས་ཏེ། ཁྱིམ་པ་ལ་ཆོས་གོས་བསྐོན་ན་ཆོས་ཀྱི་རྒྱལ་མཚན་ལ་
མ་གུས་པའི་ཉེས་པར་འགྱུར་བའི་ཕྱིར་ཞེ་ན། སྐྱོན་མེད་དེ། སྤྱིར་བཏང་དམིགས་
བསལ་ཡིན་པའི་ཕྱིར། དེ་ལྟ་མ་ཡིན་ན་བསྙེན་རྫོགས་ཀྱི་ཚེ་བསྒྲུབ་བྱས་ཐོས་པར་
གསོལ་བཞིའི་ལས་བྱ་མི་རུང་བར་ཐལ། ཐོས་པར་བྱ་བ་མ་ཡིན་པས་ཐོས་པའི་
ཉེས་པར་འགྱུར་བའི་ཕྱིར། ཞེས་མཚུངས་སོ། །བོད་ཁ་ཅིག་དེ་ཁོ་ནར་བྱ་བ་བཀག་
ནས་མཁན་པོར་གསོལ་བའི་འོག་དང་འདི་གཉིས་གང་དུ་བྱས་ཀྱང་རུང་ངོ་ཞེས་ཟེར་རོ། །
གཉིས་པ་དངོས་གཞི་ལ་གཉིས། དངོས་དང་། ཞར་བྱུང་ངོ༌། །དང་པོ་
ནི་རབ་བྱུང་བསྒྲུབས་ནས་མཁན་པོས་ཅི་བྱ་ཞེ་ན། བསྒྲུབ་བྱ་དེ་དགེ་ཚུལ་ཉིད་དུ་
ཉེ་བར་བསྒྲུབ་ནུས་པའི་དགེ་སློང་ལ་འདི་ལ་དགེ་ཚུལ་གྱི་སྡོམ་པ་བྱིན་ཅིག་ཅེས་གཏད་
པར་བྱའོ། །མཁན་པོ་རང་གིས་སྡོམ་པ་བྱིན་ནའང་སྐྱེ་མོད། དགེ་ཚུལ་ནི་གཞོན་
ནུ་ལ་བྱེད་པ་ཤས་ཆེ་བས་ཕ་མ་གཉིས་ཀྱིས་བུ་ཚ་སྐྱོང་བ་བཞིན་དུ་མཁན་སློབ་གཉིས་
ཀས་བསྐྱང་བའི་ཕྱིར་དང་། ཕ་མ་དང་བྲལ་ལོ་སྙམ་པའི་ཡིད་བསྲིང་བའི་ཕྱིར་རོ་
ཞེས་ཟེར་རོ། །གཏད་པའི་དགེ་སློང་དེས་ཅི་བྱ་ཞེ་ན། ཅི་འདིའི་བར་ཆད་ཀྱི་ཆོས་

རྣམས་ཡོངས་སུ་དག་གམ་ཞེས་དྲིས་ནས་དག་ན་དགེ་ཚུལ་དུ་བསྒྲུབ་ཀྱི་མ་དག་ན་
མི་སྒྲུབ་བོ། །ཁ་ཅིག་དགེ་ཚུལ་ཟིན་མ་ཐག་བླ་གོས་མཐང་གོས་གདིང་བ་ལྷུང་བཟེད་
བཞི་བྱིན་གྱིས་རློབ་པར་བྱེད་པ་ནི་མི་འཐད་དེ། ལུང་དུ་དགེ་ཚུལ་ཕ་མ་བསྒྲུབ་པའི་
ཆོ་གའི་སྐབས་གང་ནས་ཀྱང་མི་འབྱུང་བའི་ཕྱིར་དང་། ཀརྨ་ཤ་ཏཾ་སོགས་ཡོན་ཏན་
འོད་ཀྱི་གཞུང་དང་དེའི་རྗེས་འབྲང་གི་འགྲེལ་བ་རྣམས་ནས་མི་འབྱུང་བའི་ཕྱིར་རོ།།
ཞུ་བ་མང་ཤོས་སུ་བཙུན་པ་དགེ་སློང་གིས་སུའི་མདུན་དུ་ཆོས་གོས་བྱིན་གྱིས་བརླབ་
པར་བགྱི། ཨུ་པ་ལི་དགེ་སློང་གིས་དགེ་སློང་དང་དགེ་ཚུལ་ཕའི་མདུན་དུ་ཆོས་གོས་
བྱིན་གྱིས་བརླབ་པར་བྱའོ། །དགེ་ཚུལ་ཕས་ནི་དགེ་སློང་དང་དགེ་ཚུལ་ཕའི་མདུན་
དུ་ཆོས་གོས་བྱིན་གྱིས་བརླབ་པར་བྱའོ། །དགེ་སློང་མས་ནི་དགེ་སློང་མ་དང་། དགེ་
སློབ་མ་དང་། དགེ་ཚུལ་མའི་མདུན་དུ་ཆོས་གོས་བྱིན་གྱིས་བརླབ་པར་བྱའོ། །དགེ་
སློབ་མས་ནི་དགེ་སློང་མ་དང་། དགེ་སློབ་མ་དང་དགེ་ཚུལ་མ་རྣམས་ཀྱི་མདུན་དུ་
ཆོས་གོས་བྱིན་གྱིས་བརླབ་པར་བྱའོ། །དགེ་ཚུལ་མས་ནི་དགེ་སློང་མ་དང་དགེ་སློབ་
མ་དང་། དགེ་ཚུལ་མ་རྣམས་ཀྱི་མདུན་དུ་ཆོས་གོས་བྱིན་གྱིས་བརླབ་པར་བྱ་སྟེ།
སླར་དབྱུང་བ་དང་བསྔོ་བ་ཡང་དེ་བཞིན་དུ་བྱའོ་ཞེས་བཤད་པ་ནི་ལུང་མ་དག་པ་སྟེ་
དེའི་སྐབས་ནས་དགེ་ཚུལ་དང་དགེ་ཚུལ་མ་ལ་ཆོས་གོས་དང་འབྲལ་བའི་ཉེས་པ་འབྱུང་
བར་བཤད་དོ། །དེས་ན་དགེ་ལེགས་བཤེས་གཉེན་གྱི་འགྲེལ་བས་གཏན་ལ་ཕབ་པའི་
ཞུ་བ་ཁ་ཆེ་བ་ལས། བཙུན་པ་དགེ་སློང་གིས་གང་གི་མདུན་དུ་ཆོས་གོས་བྱིན་གྱིས་
བརླབ་པར་བགྱི། ཉེ་བར་འཁོར་དགེ་སློང་གིས་ནི་དགེ་སློང་ཕའི་མདུན་དུ་ཆོས་གོས་
བྱིན་གྱིས་བརླབ་པར་བྱའོ། །བཙུན་པ་དགེ་སློང་མས་གང་གི་མདུན་དུ་ཆོས་གོས་
བྱིན་གྱིས་བརླབ་པར་བགྱི། ཉེ་བར་འཁོར་དགེ་སློང་མས་ནི་དགེ་སློང་མའི་མདུན་

དུ་ཆོས་གོས་བྱིན་གྱིས་བརླབ་པར་བྱའོ། །དབྱུང་བ་དང་རུང་བར་བྱ་བ་ཡང་དེ་བཞིན་
དུ་བྱའོ་ཞེས་བཤད་པ་ལྟར་བྱའོ། །
གཉིས་པ་ཞར་བྱུང་ལ་གསུམ། བླ་མ་རྣམས་ཀྱི་དབྱེ་བ། བླ་མར་འགྱུར་
བའི་དུས། གྱུར་པ་ལ་མཚན་ནས་སྨོས་པའི་རིམ་པའོ། །དང་པོ་ནི དགེ་ཚུལ་
ཉིད་དུ་ཉེ་བར་བསྒྲུབ་པའི་དགེ་སློང་དེ་དགེ་ཚུལ་དེའི་ཅི་ཡིན་ཞེ་ན། དགེ་ཚུལ་ཉིད་
དུ་ཉེ་བར་བསྒྲུབ་པའི་དགེ་སློང་དེ་ནི་དགེ་ཚུལ་དེའི་སློབ་དཔོན་ཡིན་ཏེ། རབ་བྱུང་
ཉེ་བར་བསྒྲུབ་པར་བྱེད་པ་དེ་རབ་བྱུང་དེའི་མཁན་པོ་ཡིན་པ་བཞིན་ནོ། །སློབ་དཔོན་
དེ་ཁོ་ནར་མ་ཟད་དེ། ལྐོག་ཏུ་བར་ཆད་འདྲི་བའི་གསང་སྟེ་སྟོན་པ་དང་དགེ་འདུན་
གྱི་དབུས་སུ་གསོལ་བཞིའི་ལས་བྱེད་པ་དང་། མཁན་པོ་མེད་པའི་ཚེ་གནས་སྦྱིན་
པ་དང་། ཀློག་ཏུ་འཇུག་པ་ཡང་སློབ་དཔོན་ཡིན་ཏེ། ལུང་དུ་སློབ་དཔོན་ནི་ལྔ་།
མཁན་པོ་ནི་གཉིས་སོ་ཞེས་གསུངས་པས་སོ། །དགེ་བསྙེན་གྱི་སྡོམ་པ་སྦྱིན་པ་སློབ་
དཔོན་ཡིན་ཡང་དེ་མ་ཐག་ཏུ་མཁན་པོར་འགྱུར་བས་ལོགས་སུ་མ་བགྲངས་སོ། །སློབ་
དཔོན་ལྔར་ངེས་པའི་རྒྱུ་མཚན་ཅི་ཞེ་ན། ངེས་ཏེ། སློབ་དཔོན་ལ་སྡོམ་པ་ཐོབ་པར་
བྱེད་པ་དང་། ཐོབ་པ་སྲུང་བར་བྱེད་པ་དང་། ཆོས་ཤེས་པར་བྱེད་པ་གསུམ་དུ་
ངེས་ལ། དང་པོ་ལ་ཚིགས་སྔ་མ་དགེ་ཚུལ་གྱི་སྡོམ་པ་ཐོབ་པར་བྱེད་པ་དང་། ཚིགས་
ཕྱི་མ་བསྙེན་རྫོགས་ཀྱི་སྡོམ་པ་ཐོབ་པར་བྱེད་པ་གཉིས། ཕྱི་མ་ལ་ཡང་རྒྱུད་ལ་བར་
ཆད་ཡོད་མེད་བརྟག་པ་དང་། རྒྱུད་དག་པ་ལ་སྡོམ་པ་སྟེར་བ་གཉིས་སུ་ངེས་པའི་
ཕྱིར་གོ་རིམ་ཡང་དེ་ལྟར་ངེས་སོ། །
གཉིས་པ་ལ། མདོར་བསྟན། རྒྱས་བཤད་གཉིས། དང་པོ་ལ་གཉིས།
སློབ་དཔོན་དུ་འགྱུར་བའི་དུས་དང་། མཁན་པོར་འགྱུར་བའི་དུས་སོ། །དང་པོ་

ནི༑ གང་གི་ཚེ་དེ་དག་སློབ་དཔོན་དུ་འགྱུར་ཞེ་ན། སློབ་མའི་དགོས་པ་གང་གིས་
སློབ་དཔོན་དུ་འགྱུར་བའི་དགོས་པའི་དོན་གྲུབ་ན་དེའི་སློབ་དཔོན་དུ་གྱུར་པ་ཉིད་དེ།
དེའི་ཚེ་དེའི་སློབ་དཔོན་དུ་འགྱུར་བའི་རྒྱུ་མཐར་ཐུག་པའི་ཕྱིར། དཔེར་ན་དགེ་ཚུལ་
གྱི་སྡོམ་པ་སྦྱིན་པར་བྱེད་པ་དེ་བསྒྲུབ་བྱ་ལ་སྡོམ་པ་སྐྱེས་པ་ན་དེའི་སློབ་དཔོན་དུ་གྱུར་
པ་བཞིན་ནོ། །གསང་སྟེ་སྟོན་པ་ནི་ལྐོག་ཏུ་བར་ཆད་དྲིས་ནས་ནང་དུ་འོང་བ་ཞུས་
པ་ན་སློབ་དཔོན་དུ་གྱུར་ཏེ། ཊིཀྐར། གསང་སྟེ་སྟོན་པའི་དགོས་པ་ཡོངས་སུ་རྫོགས་
ན་གསང་སྟེ་སྟོན་པའི་སློབ་དཔོན་ཉིད་དུ་གྱུར་པ་ཡིན་ནོ། །ཞེས་དང༌། ཤེས་རབ་
བྱེད་པར། གསང་སྟེ་སྟོན་པའི་སློབ་དཔོན་ནི་བར་ཆད་དྲི་བའི་ལས་བྱས་ཟིན་ནས་
གསང་སྟེ་སྟོན་པའི་སློབ་དཔོན་དུ་འགྱུར་རོ་ཞེས་བཤད་དོ། །ཁ་ཅིག་ན་རེ། གསང་
སྟེ་སྟོན་པའང་སྡོམ་པ་སྐྱེས་པ་ན་སློབ་དཔོན་དུ་འགྱུར་ཏེ། སྡོམ་པ་མ་ཐོབ་པ་ཐོབ་
པར་བྱེད་པའི་སློབ་དཔོན་ཡིན་པའི་ཕྱིར་ཞེ་ན། འོ་ན་མཁན་པོ་ཡང་ཆོས་ཅན། སྡོམ་
པ་མ་ཐོབ་པ་ཐོབ་པར་བྱེད་པའི་མཁན་པོ་མ་ཡིན་པར་ཐལ། ལེན་པ་པོས་སྡོམ་པ་
མ་ཐོབ་པར་མཁན་པོར་གྱུར་པའི་ཕྱིར། ཁོ་ན་རེ། དེ་གཉིས་མི་མཚུངས་ཏེ། མཁན་
པོ་ལ་དོགས་གཅོད་ཟུར་བ་བྱུང་ལ་གསང་སྟོན་ལ་དོགས་གཅོད་ཟུར་བ་མ་བྱུང་བའི་
ཕྱིར་ཟེར་རོ། །
གཉིས་པ་ནི། མཁན་པོ་ཉིད་ཀྱང་དོན་གྲུབ་ན་གྱུར་པ་ཡིན་ནམ་ཞེ་ན། མ་
ཡིན་ཏེ། མཁན་པོར་གསོལ་བ་བཏབ་པའི་ཚེ་མཁན་པོར་ཁས་བླངས་པ་ན་མཁན་
པོ་དེར་གྱུར་པའི་ཕྱིར་རོ། །དེ་ལྟར་བཅའ་བ་མཛད་པའི་རྒྱུ་མཚན་མཁན་པོ་ནི་ཐམས་
ཅད་དུ་གཉེར་ཆེ་བས་འགྱུར་གྱིས་དོགས་པའམ། རབ་བྱུང་གི་ཚེ་རྟགས་དང་བར་
མ་སྟེར་བ་དང་། བསྙེན་རྫོགས་ཀྱི་ཚེ་རྟགས་བྱིན་གྱིས་རློབ་པ་སོགས་མཁན་པོར་

གྱུར་བས་འགྲུབ་པའི་ཕྱིར་རོ། །
གཉིས་པ་རྒྱས་བཤད་ལ་གསུམ། ཐོབ་པར་བྱེད་པའི་བླ་མར་འགྱུར་བའི་
དུས། མི་ཉམས་པར་བསྲུང་བའི་བླ་མར་འགྱུར་བའི་དུས། ཆོས་ཤེས་པར་བྱེད་
པའི་བླ་མར་འགྱུར་བའི་དུས་སོ། །དང་པོ་ལ་གཉིས། སློབ་དཔོན་དུ་འགྱུར་བའི་
དུས། མཁན་པོར་འགྱུར་བའི་དུས་སོ། །དང་པོ་ནི་དོན་གྲུབ་ན་གྱུར་པ་ཉིད་དོ་ཞེས་
བཤད་ན་གང་གི་ཚེ་དོན་གྲུབ་ཅེ་ན། དགེ་ཚུལ་དང་དགེ་སློང་ཉེ་བར་བསྒྲུབ་པ་ལ་
བརྗོད་པ་གསུམ་ཡོད་པའི་ཐ་མ་གང་ཡིན་པ་ལ་འགྲུབ་ལ་ཐ་མ་ལའང་ཆ་གསུམ་ཡོད་
པའི་ཆ་གསུམ་པ་ལ་དོན་གྲུབ་པས་དེའི་ཚེ་སློབ་དཔོན་དུ་གྱུར་པ་ཉིད་དོ། །དཔེར་
ན་དགེ་ཚུལ་གྱི་ཆོ་ག་ལ་སྐྱབས་བརྗོད། བདག་བརྗོད། གཞན་བརྗོད་གསུམ་ལས་
བདག་བརྗོད་དགེ་ཚུལ་དུ་ཞེས་པའི་མཇུག་གཞན་བརྗོད་པ་སློབ་དཔོན་གྱིས་ཞེས་པའི་
གོང་གི་དུས་སུ་དགེ་ཚུལ་ཉིད་ཀྱི་སྡོམ་པ་སྐྱེས་པས་དོན་གྲུབ་པ་བཞིན་ནོ། །དེ་ཡང་
གཞན་དགེ་ཚུལ་དུ་སྒྲུབ་པར་བྱེད་པས་བརྗོད་པའི་ཚེ་སྐྱེས་པ་ཡིན་གྱི་བསྒྲུབ་བྱས་བརྗོད་
པ་ལ་མི་ལྟོས་སོ། ། །
གཉིས་པ་ནི། མཁན་པོར་གྲུབ་པའི་དོན་ཡང་དེ་ཁོ་ན་ལྟར་ཡིན་ནམ་ཞེ་ན།
མཁན་པོར་གསོལ་བ་ན་གཞན་བརྗོད་པའི་དུས་འདིར་རྣམ་གྲངས་ཐ་མ་ལ་ཁས་བླངས་
པ་ཉིད་ཀྱིས་མཁན་པོའི་དོན་གྲུབ་པས་དེའི་ཚེ་མཁན་པོ་མཁན་པོས་རབ་ཏུ་དབྱུང་
བ་དང་། བསྙེན་པར་རྫོགས་པར་བགྱིའོ་ཞེས་བརྗོད་ཀྱི། བཙུན་པ་མཁན་པོས་ཞེས་
སམ་སློབ་དཔོན་མཁན་པོས་ཞེས་མི་བརྗོད་དོ། །
གཉིས་པ་ནི། སློབ་དཔོན་ཐ་མ་གཉིས་སུ་འགྱུར་བའི་དོན་ནམ་གྱི་ཚེ་འགྲུབ་
ཅེ་ན། གནས་སྦྱིན་པ་ནི་འོས་པ་ལ་གནས་ཀྱི་སློབ་དཔོན་དུ་གསོལ་བ་བཏབ་ནས་

དུས་ཞག་གཅིག་དགོས་པ་གནས་སུ་འཛིན་པ་ཉིད་ཀྱི་ཕྱིར་མཚམས་ནང་གཅིག་ཏུ་
ཉེ་བར་གནས་པ་མཐར་ཐུག་ནས་སྐྱ་རེངས་ཤར་བ་ན་གནས་ཀྱི་སློབ་དཔོན་དུ་གྲུབ་པའོ། །
གསུམ་པ་ནི། ཀློག་པའི་སློབ་དཔོན་ནི་སངས་རྒྱས་ཀྱི་བཀའ་འམ་དེའི་དགོངས་
འགྲེལ་ཚིགས་སུ་བཅད་པ་གཅིག་གམ་དེའི་ཚད་དུ་ལོངས་པའི་ལྷུག་པའམ་དེ་ལས་
ཀྱང་མང་བ་གཉིས་ཀས་དཔོན་སློབ་ཀྱི་འདུ་ཤེས་བཞག་ནས་ལན་གསུམ་བཟླས་ན་
ཀློག་པ་མཐར་ཐུག་པས་སློབ་དཔོན་དུ་གྱུར་པའོ། །འོ་ན་གྱི་ནར་ལན་གསུམ་བཟླས་
པས་ཀྱང་ཀློག་པའི་སློབ་དཔོན་དུ་འགྱུར་རམ་ཞེ་ན། མི་འགྱུར་ཏེ་ཀློག་པ་སྟེ་སློབ་
དཔོན་དུ་འཛིན་པའི་བསམ་པ་མེད་པས་ལན་སྟོང་བརྗོད་ཀྱང་ཀློག་པའི་སློབ་དཔོན་
མ་ཡིན་ཏེ། ཁ་ཏོན་གོམས་པར་བྱེད་པ་བཞིན་ཁ་ཏོན་ལ་སོགས་པ་ནི་བཟུང་ཟིན་
གོམས་པར་བྱེད་པ་ཡིན་ལ། ཀློག་པ་ནི་སྔར་མ་བཟུང་བ་འཛིན་པར་བྱེད་པ་ཡིན་
པའི་ཕྱིར་རོ། །
གསུམ་པ་གྱུར་པ་ལ་མཚན་ནས་སྨོས་པའི་རིམ་པ་ནི། མཁན་སློབ་ཏུ་གྱུར་
པ་ལ་མཚན་ནས་ཇི་ལྟར་བརྗོད་པར་བྱ་ཞེ་ན། མཁན་སློབ་དེ་གཉིས་ལ་སློབ་དཔོན་
དང་མཁན་པོ་ཞེས་པ་ལས་གཞན་དུ་བཙུན་པ་ཞེས་སོགས་ཉེ་བར་ཡང་མི་བརྗོད་ན་
རིང་བ་ནས་ལྟ་ཅི་སྨོས། དེས་ན་སློབ་དཔོན་ལའང་སློབ་དཔོན་ཞེས་དང་། མཁན་
པོ་ལ་ཡང་མཁན་པོ་ཞེས་བརྗོད་པར་བྱའོ། །འགྲེལ་པར། རྒན་པ་ལ་ཡང་ཉེ་བའི་
ཚིག་དང་བྲལ་བར་མི་བཟུང་ཞེས་འབྱུང་བས་ཉེ་བའི་ཚིག་གི་བརྗོད་ཚུལ་ནི། རྒན་
པ་ལ་བཙུན་པའམ་གནས་བརྟན་ནམ་ཚེ་དང་ལྡན་པ་ཞེས་བརྗོད་པར་བྱ་སྟེ། འདི་
ལ་གནས་བརྟན་དང་ཞེས་སོགས་དང་། ཕྲན་ཚེགས་ལས། འོན་ཀྱང་ཚེ་དང་ལྡན་
པ་ཞེས་བོད་པའམ་བཙུན་པ་ཞེས་བོད་པ་གཉིས་ཀུན་ཏུ་སྤྱད་པར་བྱའོ་ཞེས་དང་། ཕྲན་

ཚེགས་འགྲེལ་པར། གཞོན་པས་དགེ་སློང་ཤིན་ཏུ་རྒན་པ་ལ་ཡང་ཚེ་དང་ལྡན་པའི་
ཚིག་གིས་བརྗོད་པར་བྱེད་ན་ཉེས་པ་མེད་པར་སྣང་སྟེ། གང་གི་ཕྱིར་འདི་སྐད་དུ་
ཚེ་དང་ལྡན་པའི་ཚིག་གིས་བརྗོད་པར་བྱའོ་ཞེས་གསུངས་པ་ཡིན་ནོ། །ཞེས་དང་།
སུམ་བརྒྱ་བར། རྒན་ལ་བཙུན་པའི་ཉེ་བའི་ཚིག་གིས་བརྗོད། །གཞོན་ལའང་ཚེ་
དང་ལྡན་པའི་ཉེ་ཚིག་གིས། །དེ་བཞིན་གནས་བརྟན་ཞེས་པའི་ཉེ་ཚིག་བརྗོད། །དེ་
ལྟར་འདིར་ནི་མིང་སྨོས་རིམ་པ་ཡིན། །ཞེས་དང་། འོད་ལྡན་དུ། འང་གི་སྒྲས་
ནི་རྒན་པ་ལ་ཡང་བྱའོ། །དེ་བཞིན་དུ་རྒན་པ་ལ་ཡང་རུང་གཞོན་པ་ལ་ཡང་རུང་
གནས་བརྟན་ཞེས་བྱ་བའི་ཉེ་བའི་ཚིག་གིས་བརྗོད་པར་བྱའོ་ཞེས་གཞོན་པ་ལ་གནས་
བརྟན་ནམ་ཚེ་དང་ལྡན་པ་ཞེས་བརྗོད་ཀྱི་བཙུན་པ་ཞེས་མི་བརྗོད་དེ། བཙུན་པའི་
སྐད་དོད་བརྗེ་ཞེས་པ་ཕྱག་འོས་ཡིན་ལ་གཞོན་པ་ཕྱག་འོས་མ་ཡིན་པའི་ཕྱིར་རོ། །ཅིའི་
ཕྱིར་བཙུན་པ་དང་གནས་བརྟན་དང་ཚེ་དང་ལྡན་པ་ཞེས་བྱ་ཞེ་ན། ཕྱག་འོས་ཡིན་
པས་ན་བཙུན་པ་ཞེས་བྱ་སྟེ། གཞི་འགྲེལ་ལས། བཙུན་པ་ཞེས་བྱ་ནི་མཆོད་པའི་
ཚིག་སྟེ་ཤིན་ཏུ་དག་པ་དང་བདེ་བ་བསྐྱེད་པའི་ཕྱིར་ཞེས་གསུངས། འདིའི་གནས་
པ་གཞན་ལ་རག་མ་ལས་པས་གནས་བརྟན་ཏེ། རྣམ་འབྱེད་འགྲེལ་བར་གཞན་ལ་
མི་རྟེན་པས་ཞེས་གསུངས། སེང་བཟང་གིས། ལྷ་དང་བཅས་པའི་འཇིག་རྟེན་ན་
མཆོད་པ་ལ་སོགས་པས་གཙོ་བོར་གྱུར་པའི་ཕྱིར་གནས་བརྟན་ནོ། །ཞེས་སོ། །ཚེ་
ཁྱད་པར་ཅན་དང་ལྡན་པས་ཚེ་དང་ལྡན་པ་སྟེ། སེང་བཟང་གིས། ཚེ་འདོད་པར་
གྱུར་པས་ཚེ་དང་ལྡན་པ་སྟེ། ཞེས་དང་། ཕྲན་ཚེགས་འགྲེལ་བར། མངོན་པར་
འདོད་པའི་ཚེ་དང་ལྡན་པའི་ཕྱིར་རོ་ཞེས་སོ། །འོན་ཀྱང་ཁྱིམ་པ་ལ་ཡང་ཚེ་དང་
ལྡན་པ་ཞེས་བརྗོད་དུ་རུང་ངོ་། །གནས་བརྟན་ལ་ལོ་བཅུ་ལོན་དགོས་ལ་ལོ་བཅུ་ལོན་

ཡང་ལྔ་ཕྲུགས་དང་མི་ལྡན་ན་གནས་བརྟན་བྱིས་པའོ། །གཞན་ལ་དགེ་བའི་བཤེས་
གཉེན་ལ་སོགས་པའི་ཉེ་ཚིག་ཀྱང་རུང་ངོ་། །མཁན་སློབ་ལས་གཞན་ལ་མཁན་སློབ་
ཅེས་བརྗོད་དུ་རུང་ངམ་ཞེ་ན། མཁན་སློབ་ལས་གཞན་ལ་མཁན་སློབ་ཅེས་བརྗོད་
པར་མི་བྱ་སྟེ། བརྗོད་ན་གཞན་དང་མཁན་སློབ་མཉམ་པར་སོང་བས་མཁན་སློབ་
ལ་མ་གུས་པར་འགྱུར་བའི་ཕྱིར་རོ། །སློབ་དཔོན་ལ་སློབ་དཔོན་ཆེ་གེ་མོ་ཞེས་པ་
ལྟར་མཁན་པོ་ལའང་མཁན་པོའི་སྒྲ་འབའ་ཞིག་གིས་བརྗོད་དམ་ཞེ་ན། དོན་གྱི་སླད་
དུ་མཚན་ནས་སྨོས་ཏེ་ཞེས་བྱ་བ་དང་བཅས་པར་མ་སྨྲས་པར་མཁན་པོའི་མིང་མི་
བཟུང་ངོ༌། །བཅས་པ་ཞེས་པའི་ནི་དོན་གྱི་སླད་དུ་མཚན་ནས་སྨོས་ཏེ་ཞེས་པ་དང་།
མཁན་པོ་ཞེས་པའི་བར་དུ་ཚིག་གཞན་གྱིས་མ་ཆོད་པར་བརྗོད་དགོས་པའི་དོན་ནོ།།
འོན་ཀྱང་དོན་གྱི་སླད་དུ་མཚན་ནས་སྨོས་ཏེ་བདག་གི་མཁན་པོ་ཞེས་བརྗོད་དུ་རུང་
ངོ༌། །ཁ་ཅིག་མཁན་པོ་འདས་སམ་ཐག་རིང་པོར་སོང་ན་དེ་སྐད་མ་བརྗོད་ཀྱང་ཉེས་
པ་མེད་ཟེར་རོ། །དགེ་ཚུལ་ཉིད་དུ་ཉེ་བར་བསྒྲུབ་པའི་ཆོ་གའོ། །
གཉིས་པ་ཚིགས་ཕྱི་མ་བསྙེན་པར་རྫོགས་པའི་ཆོ་ག་ལ་གསུམ། སྦྱོར་དངོས་
མཇུག་གི་ཆོ་གའོ། །དང་པོ་ལ་གསུམ། ཁྲེལ་ཡོད་བསྐྱེད་པའི་ཕྱིར་གནས་ལ་ཞུ་
ཞིང་གསོལ་བ། ཆོས་འདི་བའི་བསམ་པ་ཁྱད་པར་ཅན་བསྐྱེད་པའི་ཕྱིར་རྟགས་སྦྱིན་
པ༑ རྒྱུད་སྣོད་དུ་རུང་བར་བྱ་བའི་ཕྱིར་བར་ཆད་དྲི་ཞིང་བསྙེན་པར་རྫོགས་པར་
གསོལ་བའོ། །དང་པོ་ནི། དགེ་བསྙེན་ཉིད་དང་དགེ་ཚུལ་ཉིད་དང་། དགེ་སློང་
ཉིད་དག་གིས་སྔ་མ་བསྙེན་པར་མ་རྫོགས་པར་ཕྱི་མ་མི་བྱའོ་ཞེས་བཤད་ན། དགེ་
ཚུལ་གྱི་འོག་ཏུ་ཇི་ལྟར་བསྙེན་པར་རྫོགས་པར་བྱ་ཞེ་ན། བསྙེན་རྫོགས་ཀྱི་སྡོམ་པ་
ནི་བསྟན་པ་ལ་ཞུགས་ལ་ཡོངས་སུ་རྫོགས་པ་སྡོམ་པ་ཐམས་ཅད་ཀྱི་མཆོག་ཡིན་པས་
བ

དགེ་འདུན་ཁོ་ན་ལས་བསྙེན་པར་རྫོགས་པ་བླང་བར་བྱའི། རབ་བྱུང་བ་དང་དགེ་
ཚུལ་ལྟར་གང་ཟག་ལས་ནི་མ་ཡིན་ནོ། །ཐབས་གང་གིས་བྱ་ཞེ་ན། བསྙེན་རྫོགས་
ཀྱི་མཁན་པོ་ཉིད་དུ་ཕྱོགས་པར་གྱུར་པ་ལས་གྲལ་ལ་མ་འདུས་པ་ནས། དགེ་འདུན་
དང་ལས་བྱེད་པ་དང་གསང་སྟེ་སྟོན་པ་ལ་ཡང་འདི་དང་འདི་བརྗོད་ཅེས་གསོལ་བ་
གདབ་པར་བྱ་སྟེ། གཞི་དང་ཀར་ཤར། ལས་ཀྱི་གནས་སུ་འདུ་བར་འགྱུར་བའི་
དགེ་འདུན་ལ་ཡང་གསོལ་བ་གདབ་པར་བྱ་ཞེས་དང་། དེ་དག་གིས་ཀྱང་དེར་འདུ་
བར་འགྱུར་བའི་ཚེ་ཟླ་བ་ཕྱེད་འདས་པའི་ཉེས་པར་བསྡམ་པར་བྱ་བ་དང་། བཤགས་
པར་བྱ་བ་དང་ཞེས་སོགས་གསུངས་སོ། །རྩ་བར་དགེ་སློང་ཞེས་པ་གསང་སྟེ་སྟོན་
པ་དང་སྦྱར་གྱི་ལས་བྱེད་པ་དང་སྦྱར་མི་དགོས་ཏེ། གསང་སྟེ་སྟོན་པ་ལྐོག་ཏུ་བར་
ཆད་འདྲི་བ་ཡིན་པས་དགེ་སློང་མ་ཡིན་པས་ཀྱང་རུང་ངམ་སྙམ་པའི་དོགས་པ་བསལ་
དགོས་ལ། ལས་བྱེད་པ་ནི་དགེ་འདུན་གྱི་དབུས་སུ་ལས་བྱེད་པས་དགེ་སློང་ཡིན་
པར་གྲུབ་པའི་ཕྱིར་རོ། །དེ་ནས་དགེ་འདུན་རྣམས་འདུས་ནས་མཐུན་པར་གྱུར་པ་
ན༑ བསྒྲུབ་བྱ་དེ་སྟོན་པ་དང་དགེ་སློང་རེ་རེ་ལ་ཕྱག་འཚལ་ཏུ་བཅུག་མཁན་པོ་ལ་
ཕྱག་འཚལ་ཕ་གུའི་སྟེང་དུ་རྩྭ་བཏིང་བ་ལ་རྟིང་བས་མནན་ཙོག་པུར་འདུག་ཐལ་མོ་
སྦྱར་ནས། མཁན་པོའམ་སློབ་དཔོན་ནམ་བཙུན་པ་དགོངས་སུ་གསོལ་ཞེས་སོགས་
ཀྱིས་མཁན་པོར་གསོལ་བར་བྱའོ། །ཚིགས་སྔ་མའི་མཁན་པོ་ཡིན་ཡང་འདིར་མཁན་
པོར་གསོལ་དགོས་ཏེ་ཚིགས་སྔ་ཕྱིའི་ཆོ་ག་ཐ་དད་པའི་ཕྱིར་རོ། ། །
གཉིས་པ་ནི། མཁན་པོར་གསོལ་བའི་འོག་ཏུ་ཅི་བྱ་ཞེ་ན། གཞན་ལ་བཅོལ་
བས་མི་འགྲུབ་པས་མཁན་པོ་དེ་རང་གིས་བསྒྲུབ་བྱ་དེ་ལ་ཆོས་བསྒྲུབ་པའི་གང་ཟག་
གི་གོས་ཡིན་པས་ན་ཆོས་གོས་སྣམ་སྦྱར་བླ་གོས་མཐང་གོས་གསུམ་དྲས་ཤིང་དྲུབས་

པ་ཡོད་ན་དངོས་ཀྱི་བྱིན་རླབས་དང་མེད་ན་རྒྱུ་རས་ཡུག་ལྟ་བུ་ལ་ཡང་རྒྱུའི་བྱིན་གྱིས་
བརླབ་པར་བྱའོ། །གསུམ་ཞེས་པས་དེའི་ཚེ་གདིང་བ་བྱིན་གྱིས་བརླབས་ཀྱང་རུང་
ངོ་། །ཚུལ་ཇི་ལྟར་བྱིན་གྱིས་རློབ་ན་ཆོས་གོས་སོ་སོར་བལྟ་བ་སློབ་མའི་ཕྲག་པ་གཡོན་
ལ་བཀལ་གཉིས་ཀ་འགྲེང་ལག་པས་བཟུང་སྟེ་རིམ་པ་བཞིན་བྱིན་གྱིས་བརླབ་བོ། །ཁ་
ཅིག་ན་རེ། འདིར་མཁན་པོས་བྱིན་གྱིས་མ་བརླབས་སམ་གཉིས་ཀས་འགྲེང་སྟེ་མ་
བྱས་ན་བྱིན་བརླབས་མི་འཆགས་ལ། སྐབས་གཞན་དུ་མཁན་པོས་བྱིན་གྱིས་རླབས་
མི་དགོས་ཟེར་རོ། །བྱིན་གྱིས་བརླབས་པའི་འོག་ཏུ་བསྐོན་པར་བྱ་སྟེ་ཆ་ལུགས་ཀྱི་
དོན་དུ་ཆོས་གོས་བྱིན་གྱིས་རློབ་པ་ཡིན་པའི་ཕྱིར་འདི་ཡང་དངོས་ཀྱི་བྱིན་རླབས་ཅན་
གྱི་དབང་དུ་བྱས་ཀྱི་རས་ཡུག་དཀར་པོ་ལྟ་བུ་རྒྱུའི་བྱིན་རླབས་བྱས་པ་ནི་མི་བསྐོན་
ནོ༑ ༑སྣམ་སྦྱར་དང་བཅས་པའི་ཚེ་དགེ་འདུན་སྤྱི་ལ་ཕྱག་བྱའོ། །བྱིན་གྱིས་རློབ་
པའི་སྔོན་དུ་ཡང་ཕྱག་འཚལ་དུ་གཞུག་གོ །ཆོས་གོས་སུ་མ་ཟད་ལྷུང་བཟེད་ཀྱང་
མཁན་པོ་རང་གིས་བྱིན་གྱིས་བརླབ་བོ། །ཇི་ལྟར་བྱིན་གྱིས་བརླབ་ན་དགེ་སློང་གིས་
ལྷུང་བཟེད་དེ་ལག་པ་གཡོན་པར་བཞག་གཡས་པས་བཀབ་སྟེ་རྒན་རིམ་བཞིན་དགེ་
སློང་རེ་རེའི་མདུན་དུ་འགྲེང་སྟེ་འདུད་པ་དང་བཅས་པས། མིང་འདི་ཞེས་བགྱི་བའི་
ལྷུང་བཟེད་འདི་ཚད་གསུམ་ལས་མི་ཆུང་ངམ་མི་ཆེའམ་ཁ་དོག་མི་སྐྱའམ་ཞེས་དགེ་
འདུན་ལ་བསྟན་ནས་བྱིན་གྱིས་བརླབ་བོ། །ལན་ནི་ཐམས་ཅད་ཀྱིས་དེ་ལྟ་བུ་མ་ཡིན་
ཏེ་རུང་བ་ཚད་ལྡན་ལེགས་པར་ཁ་བསྒྱུར་བ་ཡིན་ན་ལྷུང་བཟེད་བཟང་པོ་ཞེས་བརྗོད་
པར་བྱའོ། །ཆོས་གོས་དགེ་འདུན་ལ་བསྟན་མི་དགོས་ལ་ལྷུང་བཟེད་དགེ་འདུན་ལ་
བསྟན་དགོས་པ་ཅི་ཞེ་ན། རྒྱུ་མཚན་ཡོད་དེ། ཆོས་གོས་ལ་རྒྱུའི་བྱིན་རླབས་འཆགས་
ལ༑ ལྷུང་བཟེད་ལ་རྒྱུའི་བྱིན་རླབས་མི་འཆགས་པའི་ཕྱིར་ཏེ། ཆོས་གོས་ཀྱི་རྒྱུ་

རས་ཡུག་ལྟ་བུ་ལ་གོས་ཀྱི་བློ་སྐྱེ་ལ། ལྷུང་བཟེད་ཀྱི་རྒྱུ་འཇིམ་པ་དང་ལྕགས་གོང་
ལྟ་བུ་ལ་སྣོད་སྤྱད་ཀྱི་བློ་མི་སྐྱེ་བའི་ཕྱིར་རོ། །ཞེས་ཁ་ཅིག་ཟེར་རོ། །འོ་ན་ལྷུང་
བཟེད་ཆེ་ཆུང་དང་སྐྱ་བོ་ལ་ལྷུང་བཟེད་ཀྱི་བྱིན་རླབས་འཆགས་པར་ཐལ། དེ་དག་
ལ་ལྷུང་བཟེད་ཀྱི་བློ་སྐྱེ་བའི་ཕྱིར། རྟགས་ཁྱབ་ཁས་བླངས། འདོད་ན་ལྷུང་བཟེད་
ལ་རྒྱུའི་བྱིན་རླབས་མི་འཆགས་པར་འདོད་པ་དང་འགལ་ལ། འགྲེལ་བར་བྱིན་རླབས་
མི་འཆགས་པར་བཤད་པ་དང་ཡང་འགལ་ལོ་ཞེས་བརྗོད་ན་ལན་ཇི་ལྟར་འདེབས་
བསམ་དགོས་སོ། །ཆོས་གོས་དང་ལྷུང་བཟེད་མེད་ན་སྡོམ་པ་མི་སྐྱེ་བ་མ་ཡིན་ཏེ།
ཞུ་བར་ཆོས་གོས་དང་ལྷུང་བཟེད་མེད་པར་བསྙེན་པར་རྫོགས་ན་རྫོགས་ཞེས་བྱ་ལ་
འདས་པ་དང་བཅས་པའོ། །ཞེས་གསུངས་སོ། །
གསུམ་པ་ནི། ལྷུང་བཟེད་བྱིན་གྱིས་བརླབས་པའི་འོག་ཏུ་ཅི་བྱ་ཞེ་ན། བར་
ཆད་དང་ལྡན་པ་ལ་སྡོམ་པ་མི་སྐྱེ་བའམ་སྐྱེ་ཡང་སྦྱིན་པར་མི་འོས་པ་ཡོད་པས་བར་
ཆད་དྲི་དགོས་དྲི་བ་བོ་ཡང་བསྐོ་དགོས་ལ། ཐོས་པར་བྱ་བ་མིན་པས་ཐོས་པའི་ཉེས་
པ་སྤང་བའི་ཕྱིར་བསྒྲུབ་བྱ་དེ་ཚིག་ཐོས་པའི་ཉེ་འཁོར་ལས་བཀར། མཐོང་བའི་ཉེ་
འཁོར་དུ་ཚོགས་ལ་མངོན་དུ་ཕྱོགས་པར་ཐལ་མོ་སྦྱར་དུ་བཅུག་ནས་ལས་བྱེད་པས་
མཁན་པོ་མིང་འདི་ཞེས་བྱ་བས་མིང་འདི་བྱ་བའི་གསང་སྟེ་སྟོན་པར་གསོལ་བ་བཏབ་
པའི་དགེ་སློང་དེ་གང་ཡིན་ཞེས་བྱ་བས་བདག་མིང་འདི་ཞེས་བྱ་བའོ་ཞེས་སྨྲ་བཅུག་
སྟེ༑ འགྲེལ་པར། གང་ཡིན་ཞེས་བྱ་བ་དེ་ནི་སྔགས་ཀྱི་ཚིག་གི་ཡི་གེ་དང་པོར་བླངས་
པ་ཡིན་ཏེ། ཞེས་བཤད་པ་ནི་རྒྱ་སྐད་ཀྱི་དབང་དུ་བྱས་པའོ། །མི་སྤྲོ་བཞིན་དུ་བསྐོ་
ན་དགེ་འདུན་གྱི་ལས་ཆོས་དང་མི་ལྡན་པར་འགྱུར་ཞིང་། དེས་ཀྱང་ལས་དགའ་
ཞིང་གུས་པས་མི་བསྒྲུབ་པས། གསང་སྟེ་སྟོན་པར་སྤྲོའམ་ཞེས་དྲིས་ནས། དེས་

ཀྱང་སྤྲོ་ཞེས་བརྗོད་པར་བྱས་ནས་གསང་སྟོན་དགེ་འདུན་ལ་བསྐོ་བར་གསོལ་བའི་
ཕྱིར་གསོལ་བ་འབའ་ཞིག་གི་ལས་བྱའོ། །འོ་ན་གསང་སྟེ་སྟོན་པ་བསྐོ་བའི་ལས་
འདི་དང་། དགེ་འདུན་གྱི་ནང་དུ་བར་ཆད་འདྲི་བའི་ཕྱིར་གསོལ་བ་འབའ་ཞིག་པའི་
ལས་གཉིས། གནས་སྐབས་དང་དགོས་པ་དང་། ལས་ཀྱི་ངོ་བོ་འདྲ་བ་ལ་སྡོམ་པ་
ལེན་པ་པོས་ཆོ་ག་འདི་ཐོས་སུ་མི་རུང་ལ། འོག་མ་ཐོས་སུ་རུང་བའི་རྒྱུ་མཚན་ཅི་
ཞེ་ན། འདི་ནི་བར་ཆད་མེད་པར་ངེས་པར་བྱས་མ་ཟིན་པ་ལ་ལྟོས་ནས་ལས་ཐོས་
པ་གནང་བ་མ་མཛད་པའི་ཕྱིར་དང་། འོག་མ་ནི་གསང་སྟེ་སྟོན་པས་བར་ཆད་མེད་
པར་ངེས་པར་བྱས་ཟིན་པ་ལ་ལྟོས་ནས་ལས་ཐོས་པ་གནང་བའི་ཕྱིར་རོ་ཞེས་ཁ་ཅིག་
ཟེར་རོ། །དེ་ནས་བསྐོས་པའི་དགེ་སློང་དེས་བསྒྲུབ་བྱའི་གན་དུ་ཕྱིན་ཏེ་རང་ལ་ཕྱག་
གསུམ་འཚལ་དུ་བཅུག་ནས། ཚེ་དང་ལྡན་པ་ཁྱོད་ཉོན་ཅིག །འདི་ནི་ཁྱོད་ཀྱི་བདེན་
པའི་དུས་ཞེས་བྱ་བ་སོགས་ཀྱིས་བསྒྲུབ་བྱ་དེ་ལ་ལྐོག་ཏུ་བར་ཆད་ཀྱི་ཆོས་རྣམས་རྗེས་
སུ་བསྟན་པར་བྱའོ། །བར་ཆད་དྲིས་ཟིན་ནས་བསྒྲུབ་བྱ་ལ་ཁོ་བོས་མ་བོས་ཀྱི་བར་
དུ་མ་འོང་བར་སྡོད་ཅིག་ཅེས་སྨྲས་ནས་རྒན་པའི་མཐར་འགྲེང་སྟེ་འདུད་པ་དང་བཅས་
པས། བདག་གིས་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་བར་
ཆད་ཀྱི་ཆོས་གསང་སྟེ་རྗེས་སུ་བསྟན་ན་ཞེས་བྱ་བའི་ཚིག་གིས་དགེ་འདུན་ལ་སྒྲུབ་
བྱེད་བར་ཆད་ཀྱི་ཆོས་ཀྱིས་ཡོངས་སུ་དག་པ་གོ་བར་བྱས་ཏེ་ཅི་མཆི་ཞིག་གམ་ཞེས་
བྱ་བས་དེ་ནང་དུ་འོང་བ་དགེ་འདུན་ལ་ཞུ་བར་བྱའོ། །ཞུས་པ་ན་དགེ་འདུན་ཐམས་
ཅད་ཀྱིས་གལ་ཏེ་ཡོངས་སུ་དག་ནའོ་ཞེས་བརྗོད་པར་བྱའོ། །དག་ན་གནང་མ་དག་
ན་མི་གནང་བའི་དོན་ནོ། །དགེ་འདུན་གྱིས་གནང་ནས་ནང་དུ་འོངས་པ་ན་དགེ་འདུན་
ལ་ཕྱག་བྱའོ། །དེ་ནས་ལས་བྱེད་པས་དེ་སྟོན་པ་དང་དགེ་འདུན་ལ་ཕྱག་འཚལ་དུ་

བཅུག་ནས་བསྙེན་པར་རྫོགས་པར་བྱ་བའི་ཕྱིར་དགེ་འདུན་ལ་ལན་གསུམ་དུ་གསོལ་
བ་འདེབས་སུ་གཞུག་གོ །དེ་ཡང་རང་གིས་བརྗོད་ནུས་ན་རང་ཉིད་ཀྱིས་བྱ། མི་
ནུས་ན་ལས་བྱེད་པ་ལ་ཕྱག་འཚལ་ནས་མདུན་དུ་འདུག་སྟེ་དེའི་རྗེས་ཟློས་བྱའོ།།
གསོལ་བ་བཏབ་པའི་འོག་ཏུ་བར་ཆད་དྲི་བའི་ཕྱིར་དགེ་འདུན་ལ་གསོལ་བ་འབའ་
ཞིག་གི་ལས་བྱས་ནས། ལས་བྱེད་པ་ལ་ཕྱག་འཚལ་དུ་བཅུག་སྟེ་ལས་བྱེད་པས་དགེ་
འདུན་གྱི་དབུས་སུ་ཚེ་དང་ལྡན་པ་ཁྱོད་ཉོན་ཅིག་ཅེས་སོགས་ཀྱིས་བར་ཆད་དྲི་བར་
བྱའོ། །གསང་སྟེ་སྟོན་པས་བར་ཆད་དྲིས་ནས་བར་ཆད་དང་མི་ལྡན་པར་བརྡ་སྤྲད་
ཟིན་པས་འདིར་དྲི་ཅི་དགོས་སྙམ་ན། བར་ཆད་སྔར་མ་དྲན་པ་ཕྱིས་དྲན་པ་ཡང་
སྲིད། གསར་དུ་སྐྱེས་པ་ཡང་སྲིད། གཙོ་ཆེར་དགེ་འདུན་ཐུགས་ཆེས་པའི་ཕྱིར་
འདིར་ཡང་འདྲི་བ་ཡིན་ནོ། །
གཉིས་པ་དངོས་གཞིའི་ཆོ་ག་ནི། ལས་བྱེད་པས་བར་ཆད་དྲིས་པའི་འོག་
ཏུ་མངོན་གྱུར་པ་བཅུ་ཚང་བ་ལས་སྡོམ་པོ་སྐྱེ་བ་སོགས་བརྗོད་ནས་གསོལ་བ་དང་
བཞིའི་ལས་ཀྱིས་བསྙེན་པར་རྫོགས་པ་ཉེ་བར་བསྒྲུབ་པར་བྱའོ། །
གསུམ་པ་མཇུག་གི་ཆོ་ག་ལ་གཉིས། བསྙེན་བཀུར་གྱི་གནས་དང་གནས་
མ་ཡིན་པ་ཤེས་པའི་ཕྱིར་དུ་རྫོགས་དུས་གོ་བར་བྱ་བ་དང༌། བསླབ་བྱ་ཤེས་ནས་
བསྲུང་བའི་ཕྱིར་དུ་གདམས་ངག་བརྗོད་པའོ། །དང་པོ་ནི། བསྙེན་པར་རྫོགས་པའི་
འོག་ཏུ་ཅི་བྱ་ཞེ་ན། བསྙེན་པར་རྫོགས་ཟིན་པའི་དེ་མ་ཐག་ཏུ་གྲིབ་ཚོད་རིག་པར་
བྱའོ། །ལས་བྱེད་པ་ནི་ཆོ་ག་ལྷག་མ་མ་རྫོགས་ཀྱི་བར་དུ་སྟན་ལས་ལྡང་བ་མི་རིགས་
པས་དགེ་སློང་གཞན་གང་ཡང་རུང་བས་བྱའོ། །གྲིབ་ཚོད་གང་གིས་གཞལ་ན་གྲིབ་
ཚོད་གཞལ་བ་དེ་ནི་ཐུར་མ་སོར་བཞི་པས་གཞལ་ན་བཟང་སྟེ་རྟོགས་སླ་བའི་ཕྱིར་

རོ༑ ༑དབྱུག་པ་རིང་པོ་དང་གོམ་པས་མི་འཇལ་ཏེ་རྟོགས་དཀའ་བའི་ཕྱིར་རོ། །མིང་
མ་གྲགས་པ་གཞན་གྱི་ཐ་སྙད་བསྟན་པའི་ཕྱིར་ཐུར་མ་སོར་བཞི་པ་དང་དེ་དང་ཚད་
མཉམ་པའི་གྲིབ་མ་དེ་ནི་སྐྱེས་བུ་ཉིད་ཅེས་ཐ་སྙད་དུ་བྱ་སྟེ། སྐྱེས་བུའི་སྐད་དོད་པུ་
རུ་ཥ་ནི་ནུས་པ་དང་ལྡན་པ་ཡིན་ལ་ཐུར་མ་སོར་བཞི་པ་དེ་ཡང་གྲིབ་མ་བསྐྱེད་པའི་
ནུས་པ་དང་ལྡན་པའི་ཕྱིར་རོ། །གྲིབ་མ་སོར་རེ་ལ་རྐང་པ་ཞེས་བྱའོ། །ཐ་སྙད་
དེ་ལྟར་བཏགས་པའི་དགོས་པ་ནི་རྐུ་ཐབས་སུ་ཞུགས་པ་སོགས་ཀྱིས་ཐ་སྙད་དེ་མི་ཤེས་
པར་བྱ་བའི་ཕྱིར་རོ། །གྲིབ་མ་འབའ་ཞིག་རིག་པར་བྱའམ་ཞེ་ན། ཉིན་མཚན་
གྱི་ཆ་སྔ་དྲོ་ལ་སོགས་པ་ཉི་ཤུ་རྩ་གཉིས་ཀྱང་རིག་པར་བྱའོ། །ཉི་ཤུ་རྩ་གཉིས་ནི་སྔ་
དྲོ་དང་། གུང་དང་། ཕྱི་དྲོ་དང་། མཚན་མོའི་ཐུན་དང་པོ་དང་། ཐུན་དང་པོའི་
ཕྱེ་དང་། གུང་ཐུན་དང་། གུང་ཐུན་གྱི་ཕྱེད་དང་། ཐུན་ཐ་མ་དང་། ཐུན་མ་
མའི་ཕྱེད་དང་། སྐྱ་རེངས་མ་ཤར་བ་དང་། སྐྱ་རེངས་ཤར་བ་དང་། ཉི་མ་མ་
ཤར་བ་དང་། ཉི་མ་ཤར་བ་དང་། ཉི་མ་བརྒྱད་ཆ་ཤར་བ་དང་། ཉི་མ་བཞི་ཆ་
ཤར་བ་དང་། གུང་ཚིགས་མ་ཡོལ་བ་དང་། ཉི་མ་བཞི་ཆ་ལུས་པ་དང་། ཉི་མ་
བརྒྱད་ཆ་ལུས་པ་དང་། ཉི་མ་མ་ནུབ་པ་དང་། ཉི་མ་ནུབ་པ་དང་། རྒྱུ་སྐར་རྣམས་
མ་ཤར་བ་དང་། རྒྱུ་སྐར་རྣམས་ཤར་བའོ། །ཉི་མ་བརྒྱད་ཆ་ཤར་བ་དང་། ཉི་མ་
བཞི་ཆ་ཤར་བའི་དོན་གང་ཞེ་ན། ཉི་མའི་དཀྱིལ་འཁོར་གྱི་བརྒྱད་ཆ་ཤར་བ་དང་
བཞི་ཆ་ཤར་བ་ལ་བྱེད་ལ་འདི་ཉིད་ལེགས་ཏེ་སྔ་དྲོ་སོགས་དང་མི་ཟློས་པའི་ཕྱིར་ཟེར་
བ་ཡང་མི་འཐད་དེ། ཉི་མ་སྤྲིན་ལ་སོགས་པས་བསྒྲིབས་པའི་ཚེ་དུས་ཀྱི་ཁྱད་པར་
མི་ཤེས་པའི་སྐྱོན་ཡོད་པའི་ཕྱིར། དེས་ན་ཉི་མ་ཤར་ནས་ནུབ་ཀྱི་བར་གྱི་ལམ་ཇི་
ཙམ་ཡོད་པའི་བརྒྱད་ཆ་དང་བཞི་ཆ་ཡིན་ཏེ། གཞི་ལས། ཉི་མ་ཤར་བ་བརྗོད་ནས་

དེའི་འོག་ཏུ་ཉི་མ་བརྒྱད་ཆ་ཤར་བ་དང་། ཉི་མ་བཞི་ཆ་ཤར་བ་སོགས་བརྗོད་པ་དང་།
ཉི་མ་བཞི་ཆ་ལུས་པ་དང་། བརྒྱད་ཆ་ལུས་པ་ལ་ཕྲན་ཚེགས་ལས། ཕྱི་དྲོའི་བཞི་
ཆ་དང་ཕྱི་དྲོའི་བརྒྱད་ཆ་ཞེས་དང་། མའི་རྣམ་འབྱེད་ལས། ཉི་མ་རྩེ་དང་། དྲོས་
བུ་ཆུང་དང་། དྲོས་ཆེན་དང་ཞེས་དང་། ཉི་མ་བརྒྱད་ཆ་ཤར་བ་དང་། བཞི་ཆ་
ཤར་བ་ལ་ཀརྨ་ཤ་ཏཾ་ལས། ཉི་མ་དྲོས་བུ་ཆུང་དང་། ཉི་མ་དྲོས་པོ་ཆེ་ཞེས་དང་།
རྣམ་འབྱེད་འགྲེལ་ལས། ཉི་མའི་བརྒྱད་ཆ་ཤར་བ་ཞེས་བྱ་བ་ནི་ནམ་མཁའི་ཕྱོགས་
ལ་འགྲོ་བའི་ལམ་གྱི་བརྒྱད་ཆ་ཆོད་པའོ་ཞེས་གསུངས་སོ། །དེར་མ་ཟད་དུས་ཚིགས་
ཀྱང་རིག་པར་བྱའོ། །དུས་ཚོད་དུ་ཡོད་ཅེ་ན། དུས་ཚོད་དེ་དག་ནི་ལྔའོ། །ལྔ་
གང་ཞེ་ན། གྲང་བ་དགུན་གྱི་དུས་དང་། ཚ་བ་དཔྱིད་ཀྱི་དུས་དང་། ཆར་འབབ་
པ་དབྱར་གྱི་དུས་དང༌། དུས་ཐུང་ངུར་གནས་པས་ཤི་བ་དང་འདྲ་བས་དབྱར་ཐུང་
ངུའི་དུས་དང་། དབྱར་ཡང་ཡིན་དུས་རིང་པོ་ཡང་ཡིན་པས་དབྱར་རིང་པོའི་དུས་
རྣམས་སོ། །དེ་དག་ལ་དུས་ཇི་ཙམ་ཡོད་ཅི་ན། ཡར་ངོའི་ཚེས་གཅིག་ལ་སྐར་མ་
ལྷ་མཚམས། བཅོ་ལྔ་ལ་སྨིན་དྲུག །གནམ་སྟོང་ལ་གདུ་བུ་ཡོད་པའི་ཟླ་བ་དེ་སྟོན་
ཟླ་ཐ་ཆུང་ཡིན་པར་མདོ་སྡེ་བཅུ་གཉིས་པ་ནས་བཤད་ལ། སྟོན་ཟླ་ཐ་ཆུང་གི་ཚེས་
བཅུ་དྲུག་ནས། དུས་དང་། དགུན་གྱི་ཐོག་མ་དང་། མགོའི་ཟླ་བ་འཛིན་པ་ཡིན་
པས་དང་པོ་དགུན་དཔྱིད་གཉིས་ནི་ཟླ་བ་བཞི་བཞིའོ། །དེ་ཡང་མགོ་དང་། རྒྱལ་
དང་། མཆུ་དང་། དབོའི་ཟླ་བ་བཞི་ནི་དགུན་གྱི་དུས་དང༌། ནག་པ་དང་། ས་ག་
དང་། སྣོན་དང་། ཆུ་སྟོད་ཀྱི་ཟླ་བ་བཞི་ནི་དཔྱིད་ཀྱི་དུས་སོ། །དེ་གཉིས་ཀྱི་འོག་
མ་དབྱར་གྱི་དུས་ནི་གྲོ་བཞིན་གྱི་ཟླ་བ་གཅིག་གོ །དེའི་འོག་མ་དབྱར་ཐུང་ངུའི་དུས་
ནི་དབྱར་ཟླ་ཐ་ཆུང་གི་ཚེས་བཅུ་དྲུག་ཁྲུམས་སྟོད་ཟླ་བའི་ཚེས་གཅིག་གི་ཉིན་ཞག་

གཅིག་གོ །དུས་ཐ་མ་དབྱར་རིང་པོ་ནི་དབྱར་ཐུང་ངུའི་ཉིན་ཞག་གཅིག་པོ་དེས་
ཟླ་བ་གསུམ་དུ་མ་ཆོག་པའི་ཁྲུམས་སྟོད། ཐ་སྐར་དང་། སྨིན་དྲུག་གི་ཟླ་བ་སྟེ་གསུམ་
མོ༑ ༑དུས་ལ་ལྔར་ཕྱེ་བ་ནི། དབྱར་ཐུང་བའི་དུས་དེ་ངོས་བཟུང་བའི་ཆེད་ཡིན་
ཏེ༑ དེ་ལ་དབྱར་ཕྱི་མའི་ཁས་ལེན་བྱེད་པའི་ཕྱིར་རོ། །དུས་གསུམ་དུ་ཡང་ཡོད་
དེ༑ དགུན་དང་དཔྱིད་དང་དབྱར་ཏེ་དེ་རེ་རེ་ལ་ཟླ་བ་བཞི་བཞི་ཡོད་ལ། དེ་ནི་
དམན་པ་ཕྱག་དར་ཁྲོད་ཀྱི་ཚད་རྟོགས་པར་བྱ་བའི་ཕྱིར་རོ། །དུས་བཞིར་ཡང་ཡོད་
དེ༑ དགུན་དཔྱིད་དབྱར་སྟོན་ཏེ་དེ་རེ་རེ་ལ་རབ་འབྲིང་པོ་ཐ་ཆུང་གི་ཟླ་བ་གསུམ་
རེ་ཡོད་ལ་དེ་ནི་འཇིག་རྟེན་པའི་ཐ་སྙད་དང་མཐུན་པར་བསྟན་པའོ། །དུས་དྲུག་
ཏུ་ཡང་ཡོད་དེ་དགུན་དང་། དགུན་སྨད་དང་། དཔྱིད་དང་། སོ་ག་དང་། དབྱར་
དང་སྟོན་ཏེ་དེ་རེ་རེ་ལ་ཟླ་བ་གཉིས་རེ་ཡོད་པ་དེ་ནི་གསོ་སྦྱོང་བཅུ་བཞི་པའི་དུས་རྟོགས་
པར་བྱ་བའི་ཕྱིར་རོ། །རྩ་བར་ཕྲ་རིམ་ནས་བཤད་ཀྱང་གོ་བར་བྱེད་པའི་ཚེ་བརྗོད་
པ་པོས་བརྗོད་བདེ་ཞིང་ཉན་པ་པོས་བདེ་བླག་ཏུ་རྟོགས་པར་བྱ་བའི་ཕྱིར་དུ་རིགས་
རིམ་ནས་བརྗོད་པར་བྱ་སྟེ། ལོ་འདིའི་དུས་ཚིགས་ལྔའི་ཟླ་བ་འདིའི་ཚེས་གྲངས་
འདི་ལ་ཉིན་མོ་ཡིན་ན་གྲིབ་ཚོད་སྐྱེ་བུ་དང་རྐང་པ་འདི་ཙམ་ལ་ཁྱོད་བསྙེན་པར་རྫོགས་
སོ་ཞེས་སམ། མཚན་མོ་ཡིན་ན་མཚན་མོའི་ཆ་འདི་ཙམ་ལ་བསྙེན་པར་རྫོགས་སོ་
ཞེས་བརྗོད་པར་བྱའོ། །གལ་ཏེ་ཕྲ་རིམ་ནས་བརྗོད་དགོས་ཏེ། རགས་རིམ་ནས་
བརྗོད་ན་དགུན་ཉི་མ་ཐུང་དུས་གྲིབ་ཚོད་འཕྲལ་ལ་རིང་ཐུང་དུ་འགྱུར་བའི་ཕྱིར་ཞེ་
ན༑ སྐྱོན་མེད་དེ། དེ་མ་ཐག་ཏུ་གྲིབ་ཚོད་བཙལ་ནས་དེའི་འོག་ཏུ་རགས་རིམ་ནས་
བརྗོད་པའི་ཕྱིར་རོ། །
གཉིས་པ་བསླབ་བྱ་ཤེས་ནས་བསྲུང་བའི་ཕྱིར་གདམས་ངག་བརྗོད་པ་ནི།

རྫོགས་དུས་བརྗོད་པའི་འོག་ཏུ་ལས་བྱེད་པས། གོས་ཕྱག་དར་ཁྲོད་པ། ཟས་བསོད་
སྙོམས། གནས་མལ་ཤིང་དྲུང་། སྨན་བཀུས་ཏེ་བོར་བ་རྣམས་ལ་གནས་ནས་ཚངས་
པར་སྤྱད་པར་བྱའོ་ཞེས་བརྗོད་པར་བྱའོ། །དགོས་པ་ནི་གོས་ལ་སོགས་པ་ལ་འདོད་
པ་བསོད་སྙོམས་ཀྱི་མཐའ་དང་། ངལ་ཞིང་དུབ་པའི་མཐའ་སྤང་བའི་ཕྱིར་རོ། །སྦྱངས་
པའི་ཡོན་ཏན་གཞན་དགུ་མ་བརྗོད་དེ། ཞེ་སྡང་ཅན་ལ་མ་གནང་བའི་ཕྱིར་རོ། །དེ་
ནས་ལྟུང་བར་འགྱུར་བའི་ཆོས་མི་ཚངས་པར་སྤྱོད་པ་ལ་སོགས་པ་བཞི་པོ་རྣམས་བརྗོད་
པར་བྱའོ། །ཕམ་པ་བཞིའི་བསླབ་པ་མ་བཅས་པའི་ཚེ་བསྙེན་པར་རྫོགས་མ་ཐག་
པ་ལ་ཕམ་པ་བཞི་བརྗོད་མི་དགོས་སོ། །ཁ་ཅིག་ན་རེ། འདུལ་བའི་ཚིག་དོན་ལ་
མཁས་པའི་དགེ་ཚུལ་བསྙེན་པར་རྫོགས་པ་ལ་བསླབ་བྱ་ཤེས་པའི་ཕྱིར་དུ་བརྗོད་མི་
དགོས་ཀྱི་བསླབ་པ་བསྲུང་བའི་ཕྱིར་བརྗོད་དགོས་ཟེར་རོ། །དུལ་ཞིང་ཞི་བའི་དགེ་
སྦྱོང་དུ་བྱེད་པའི་ཆོས་གཤེ་ཡང་སླར་མི་གཤེ། ཁྲོས་ཀྱང་སླར་མི་ཁྲོ། བརྡེག་ཀྱང་
སླར་མི་བརྡེག །མཚང་བྲུས་ཀྱང་སླར་མཚང་མི་འབྲུ་བ་རྣམས་ཀྱང་བརྗོད་པར་
བྱའོ། །སྤང་བླང་དེ་དག་ལ་སློབ་མི་ནུས་སོ་སྙམ་པ་དགག་པའི་ཕྱིར་དུ། ཁྱོད་སྔོན་
བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་། བསྙེན་པར་
རྫོགས་པ་དགེ་སློང་གི་དངོས་པོ་ཐོབ་ནའང་ཅི་མ་རུང་སྙམ་དུ་མཆོག་ཏུ་འདོད་པར་
བྱ་བ་དེ་ད་ཁྱོད་མཁན་པོར་འོས་པ་དང་། སློབ་དཔོན་དུ་འོས་པ་གཉིས་དང་། དགེ་
འདུན་མཐུན་པ་དང་། གསོལ་བ་དང་། བཞིའི་ལས་མི་གཡོ་བ་གཞག་པར་མི་འོས་
པ་ཡང་དག་པ་ཉིད་ཀྱིས་རྫོགས་པར་ཐོབ་པ་ཉིད་ཡིན་པས་དེའི་ཕྱིར་བསླབ་དགོས་
སོ་ཞེས་བརྗོད་ནས་སློབ་དགོས་ཀྱང་བདག་གསར་བུ་ཡིན་པས་མི་ཤེས་སོ་སྙམ་ན།
དེ་རིང་བསྙེན་པར་རྫོགས་པ་དང་། བསྙེན་པར་རྫོགས་ནས་ལོ་བརྒྱ་ལོན་པ་གཉིས་

རང་བཞིན་སྤོང་བ་ཚུལ་ཁྲིམས་ཀྱིས་མཉམ་པ་དང་། བཅས་པ་སྤོང་བ་བསླབ་པས་
མཉམ་པ་དང་། ཆོས་ཀྱི་ལོངས་སྤྱོད་སོ་སོར་ཐར་བའི་མདོ་འདོན་པས་མཉམ་པར་
གྱུར་བ་ཉིད་ཡིན་པས། དེ་དག་ཇི་ལྟར་བསྒྲུབ་པ་ལ་སློབས་ཤིག་ཅེས་ངེས་པར་སྦྱར་
བར་བྱའོ། །དེ་ལྟར་བསླབ་དགོས་མོད་བདག་ན་བ་ལ་སོགས་པར་གྱུར་ན་གཡོག་
བྱེད་པ་མེད་དོ་སྙམ་པའི་དོགས་པ་བསལ་བའི་ཕྱིར་འཇིག་རྟེན་པའི་ཕ་དང་བུའི་ཚུལ་
དང་འབྲེལ་བའི་གཟུགས་བརྙན་དེང་ཕྱིན་ཆད་ཁྱོད་ཀྱིས་མཁན་པོ་ལ་ཕའི་འདུ་ཤེས་
རབ་ཏུ་གཞག་པར་བྱའོ། །མཁན་པོས་ཀྱང་ཁྱོད་ལ་བུའི་འདུ་ཤེས་རབ་ཏུ་བཞག་
པར་བྱའོ། །ཁྱོད་ཀྱིས་མཁན་པོ་ལ་ཇི་སྲིད་འཚོའི་བར་དུ་བསྙེན་བཀུར་བྱའོ། །མཁན་
པོས་ཀྱང་ཁྱོད་ཤིའམ་གསོན་གྱི་བར་དུ་ནད་གཡོག་བྱའོ་ཞེས་བརྗོད་པར་བྱའོ། །མཁན་
པོ་ལ་གུས་པར་བྱ་དགོས་མོད་གཞན་ལ་བྱ་མི་དགོས་སམ་སྙམ་ན་དེང་ཕྱིན་ཆད་ཁྱོད་
ཀྱིས་ཚངས་པ་མཚུངས་པར་སྤྱོད་པ་རྣམས་དང་། གནས་བརྟན་རྣམས་དང་། བར་
མ་རྣམས་དང་། གསར་བུ་རྣམས་ལ་གུས་པ་དང་བཅས་པ་དང་། ཞེ་ས་དང་བཅས་
པ་དང་། འཇིགས་པ་དང་བཅས་པའི་དབང་དུ་འགྱུར་བར་གནས་པར་བྱའོ་ཞེས་
དུལ་བར་གནས་པ་ཉིད་ལ་སྦྱར་བར་བྱའོ། །དེ་ཙམ་བྱས་པས་ཆོག་གམ་སྙམ་ན།
རབ་ཏུ་བྱུང་བའི་དགོས་པ་ལུང་ནོད་པ་དང་། ཁ་ཏོན་དང་ཚུལ་གཞན་ཡིད་ལ་བྱེད་
པ་དང་། མཁས་པར་བྱ་བའི་དངོས་པོ་ལ་མཁས་པ་དང་། བསླབ་པ་གསུམ་མ་
ཐོབ་པ་ཐོབ་པ་དང་ཐོབ་པ་མི་ཉམས་པར་བསྲུང་བ་རྗེས་སུ་བསྒྲུབ་པ་ལ་ཡང་སྦྱར་བར་
བྱའོ། །སྤང་བྱ་ཕམ་པ་བཞི་སྤོང་བ་ཙམ་གྱིས་ཆོག་གམ་སྙམ་ན། སྤང་བྱ་མ་ལུས་
པ་སྐབས་འདིར་རེ་རེ་ནས་དངོས་སུ་མ་བརྗོད་པ་གཉེན་པོ་བླངས་པ་སོ་སོར་ཐར་བའི་
འདོན་པ་སོགས་ལ་བརྟེན་ནས་ཡོངས་སུ་ཤེས་པའི་བསྒྲུབ་དགོས་པར་འགྱུར་བ་དགེ་

འདུན་ལྷག་མ་ལ་སོགས་པ་ཉིད་ཀྱང་བརྗོད་པར་བྱའོ། །དེ་ནས་ཁྱོད་ཀྱིས་རྙེད་པར་
དཀའ་བའི་དལ་འབྱོར་ཐོབ། མཇལ་བར་དཀའ་བའི་སངས་རྒྱས་ཀྱི་བསྟན་པ་དང་
མཇལ་ནས་བསྙེན་པར་རྫོགས་པ་ཐོབ་པ་ཡིན་པས་གོང་གི་བསླབ་བྱ་དེ་རྣམས་ནན་
ཏན་གྱིས་བསྒྲུབ་དགོས་སོ། །ཞེས་གུས་པ་ལ་ཡང་ངེས་པར་སྦྱར་བར་བྱའོ། །ཚེ་
དང་ལྡན་པ་ཁྱོད་བསྙེན་པར་རྫོགས་ཟིན་གྱིས་བག་ཡོད་པར་སྒྲུབས་ཤིག་ཅེས་རབ་
བྱུང་བསྙེན་རྫོགས་ཀྱི་བསྒྲུབ་པར་བྱ་བ་དགེ་སྦྱོང་གི་ཚུལ་དེ་བསྒྲུབ་པའི་ཐབས་བག་
ཡོད་བརྗོད་པ་དང་བཅས་ལ་ཡང་སྦྱར་བར་བྱའོ། ། །
དེ་ལྟར་བསྲུང་ཐབས་བཅུ་གཅིག་བརྗོད་ཀྱང་ལྔར་འདུས་ཏེ། གང་ཟག་གཞན་
ལ་བརྟེན་ནས་བསྲུང་བ། རང་གིས་བསམ་པ་ཕུན་སུམ་ཚོགས་པའི་སྒོ་ནས་བསྲུང་
བ༑ མི་མཐུན་ཕྱོགས་ངོ་ཤེས་པའི་སྒོ་ནས་བསྲུང་བ། བདེ་བར་གནས་པའི་རྐྱེན་
བསྟན་པའི་སྒོ་ནས་བསྲུང་བ། བསླབ་པ་ཡོངས་སུ་སྦྱོང་བའི་སྒོ་ནས་བསྲུང་བའོ། །དང་
པོ་ནི། ཚུལ་དང་འབྲེལ་བའི་གཟུགས་བརྙན་ཞེས་དང་། དུལ་བར་གནས་པ་ཞེས་
སོགས་ཀྱིས་བསྟན། གཉིས་པ་ནི། དགེ་སྦྱོང་བྱེད་པ་ཞེས་སོགས་དང་། དགོས་
པ་རྗེས་སུ་བསྒྲུབ་པ་ཞེས་སོགས་དང་། གུས་པ་ལ་ཞེས་སོགས་དང་། བསྒྲུབ་པར་
བྱ་བ་ཞེས་སོགས་ཀྱིས་བསྟན། གསུམ་པ་ནི། ལྟུང་བར་འགྱུར་བའི་ཞེས་སོགས་
དང་། མ་བརྗོད་པ་ཡང་དག་པར་བླངས་པ་ཞེས་སོགས་བསྟན་ནོ། །བཞི་པ་ནི།
གནས་རྣམས་བརྗོད་པར་བྱའོ་ཞེས་པས་བསྟན། ལྔ་པ་ནི། ཚུལ་ཁྲིམས་ཀྱིས་མཉམ་
པ་ཞེས་པས་བསྟན། དེ་ལྟར་བསྲུང་དགོས་པའི་རྒྱུ་མཚན་ནི་མཆོག་ཏུ་འདོད་པར་
ཞེས་སོགས་ཀྱིས་བསྟན་ནོ། །འདི་རྣམས་རྒྱས་པར་ནི་འོག་ནས་འཆད་དོ། །བསྙེན་
པར་རྫོགས་པའི་ཆོ་གའོ། །

གཉིས་པ་མི་ཉམས་པར་བསྲུང་བའི་ཐབས་ལ་གཉིས། གནས་དང་གནས་
པའི་ཚུལ་ཁྲིམས་དང་། གནས་དང་གནས་པའི་མཚན་ཉིད་དོ། །དང་པོ་ལ་གཉིས།
གནས་པའི་ཚུལ་ཁྲིམས། གནས་ཀྱི་ཚུལ་ཁྲིམས་སོ། །དང་པོ་ལ་གསུམ། བྱ་བ་
ཞུ་བའི་མཚན་ཉིད་དམིགས་བསལ་དང་བཅས་པ། རང་གཞན་གྱིས་བསྙེན་བཀུར་
ཇི་ལྟར་བྱ་བ། དམན་པའི་གནས་སུ་མ་གཞུག་ཅིང་དམན་པའི་གནས་ནས་བསླང་
བའོ། །དང་པོ་ནི། དེ་ལྟར་སྡོམ་པ་ཐོབ་ནས་བསྲུང་དགོས་ལ། བསྙེན་པར་རྫོགས་
མ་ཐག་ཏུ་རང་ཉིད་བླང་དོར་ལ་མ་བྱང་བས་དང་པོར་གནས་ལ་བརྟེན་ནས་བསྲུང་
ཚུལ་སྟོན་པ་ནི། གནས་པར་བྱེད་པས་ན་གནས་པ་ལྷན་ཅིག་གནས་པ་དང་ཉེ་གནས་
ཀྱིས་དེ་ལ་གནས་པར་བྱ་བས་ན་གནས་མཁན་སློབ་ལ་མ་ཞུས་ཤིང་མ་དྲིས་པར་ལྷུང་
བཟེད་དང་ཆོས་གོས་ཁ་བསྒྱུར་བ་སོགས་ཀྱི་བྱ་བ་མི་བྱ་སྟེ། དེ་དག་རང་གིས་མི་
ཤེས་པས་ངེས་པར་ཞུ་དགོས་པའི་ཕྱིར་རོ། །བྱ་བ་མི་རུང་བར་ངེས་པ་དང་། སྦྱོར་
བ་ཆུང་ངུས་དེའི་མདོ་ལ་བྱ་བའི་ཕྲན་ཚེགས་རྣམས་མི་ཞུ་ལ་བྱ་བ་རུང་མི་རུང་ཐེ་ཚོམ་
ཟ་བ་དང་རུང་བར་ངེས་ཀྱང་འབད་པས་བསྒྲུབ་དགོས་པ་རྣམས་ཞུ་ལ། འོན་ཀྱང་ཡུལ་དུས་
ཀྱི་དབང་གིས་གནས་ལ་ཞུ་མི་དགོས་པའི་དམིགས་བསལ་དུ་མ་འོག་ནས་འཆད་དོ། །
བྱ་བ་ཚུལ་ཇི་ལྟར་ཞུ་ཞེ་ན། ཁ་ཅིག་ན་རེ། བྱ་བ་ཞུ་བ་ན་བྱ་བ་ན་རང་
གི་མིང་ནས་སྨོས་མི་དགོས་ཏེ། ཀུན་ཏུ་སྤྱད་པར་རུང་བ་དག་བགྱིད་པར་ཞུ་འཚལ་
ཞེས་ཞུ་སྟེ། འོད་ལྡན་ལས། ཀུན་ཏུ་སྤྱད་པར་རུང་བ་དག་བགྱིའོ། །ཞེས་ཞུ་བར་
བཤད་པའི་ཕྱིར་ཞེ་ན། མི་འཐད་དེ། འོད་ལྡན་ལས་བཤད་པ་དེ་བྱ་བ་ཞུ་བའི་གཞི་
རུང་བ་དག་ཞུ་བར་བསྟན་པ་ཡིན་གྱི་བྱ་བ་ཞུ་ཚལ་བསྟན་པ་མ་ཡིན་པའི་ཕྱིར་དང་།
རྣམ་འབྱེད་ནས་སྣམ་སྦྱར་འཚམ་པར་ཞུ། ཉིན་མོ་སྤྱོད་པ་ལ་མཆི་བར་ཞུ། བསོད་

སྙོམས་ལ་མཆི་བར་ཞུ་ཞེས་དང་། ལོ་དྲི་བ་ལས་ཆག་ཆག་དང་། ཕྱག་དང་ཀློག་
པ་དང་། ཁ་ཏོན་དང་དགེ་བའི་ཕྱོགས་ཀྱི་ཀུན་ཏུ་སྤྱོད་པ་རྣམས་བགྱིད་ཅེས་རང་
རང་གི་མིང་ནས་སྨོས་ཏེ་ཞུ་བར་གསུངས་པའི་ཕྱིར་དང་། རང་རང་གི་མིང་ནས་
མ་སྨོས་ན་བྱ་བ་རུང་མི་རུང་ཐེ་ཚོམ་མི་ཆོད་པའི་ཕྱིར་རོ། །དེས་ན་བྱ་བ་རང་རང་
གི་མིང་ནས་སྨོས་ཏེ་ཞུ་དགོས་སོ། །དམིགས་བསལ་ནི། བཤང་བ་གཅི་བ་དང་
སོ་ཤིང་དོར་བ་དང་ཉེ་འཁོར་དང་བཅས་པའི་གཙུག་ལག་ཁང་དུ་མཆོད་རྟེན་ལ་ཞར་
བྱུང་གི་ཕྱག་བྱ་བ་ནི་ཞུ་དགོས་པ་ལ་མ་གཏོགས་སོ། །ཉེ་འཁོར་ནི་གཙུག་ལག་ཁང་
དེའི་འདུ་བ་དང་འཚོད་པ་ལ་སོགས་པས་ཁྱབ་པའི་གནས་སོ། །གཙུག་ལག་ཁང་
ར་བས་བསྐོར་ན་ར་བའི་ཕྱི་རོལ་དང་། ར་བས་མ་བསྐོར་ན་གཙུག་ལག་ཁང་གི་
རྩིག་དྲུང་ནས་འདོམ་བཞི་བཅུ་རྩ་དགུའི་ཚུན་ཆད་དུ་འཆག་ཏུ་འགྲོ་བ་ཡང་ཞུ་དགོས་
པ་ལ་མ་གཏོགས་སོ། །དེར་ཡང་མཆོད་རྟེན་ལ་ཕྱག་འཚལ་དུ་འགྲོ་བ་ནི་ཞུ་དགོས་སོ། །
གཉིས་པ་ནི། གནས་པས་གནས་ལ་བསྙེན་བཀུར་ཇི་ལྟར་བྱ་ཞེ་ན། གནས་
དེ་ལྷུང་བཟེད་བསྲེག་པ་སོགས་དང་། ཆོས་གོས་དྲུབ་པ་དང་ཁ་བསྒྱུར་བ་སོགས་
ཀྱི་ལས་བྱེད་པ་ན་ཨེ་མའོ་བདག་གིས་བྱའོ་ཞེའམ། གཞན་བྱེད་དུ་གཞུག་གོ་ཞེས་
བརྩོན་པ་ཤས་ཆེན་པོས་བསྒྲུབ་པར་བྱའོ། །གནས་དེ་ཉིད་ལ་ནད་གཡོག་དགོས་པའམ་
དེས་གཞན་གྱི་ནད་གཡོག་བྱེད་པ་ན་ཨེ་མའོ་ནད་གཡོག་འདི་བདག་གིས་བྱའོ་ཞེའམ་
བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ། །གནས་དེ་ཉིད་
ཀྱི་འགྱོད་སེལ་དགོས་པའམ་དེས་གཞན་གྱི་འགྱོད་པ་བསལ་བ་བྱེད་ན་ཨེ་མའོ་འགྱོད་
པ་བསལ་བ་འདི་བདག་གིས་བྱའོ་ཞེའམ་གཞན་བྱེད་དུ་གཞུག་གོ་ཞེས་བརྩོན་པ་ཤས་
ཆེན་པོས་བསྒྲུབ་པར་བྱའོ། །གནས་དེ་ཉིད་ཀྱི་སྡིག་པ་ཅན་གྱི་ལྟ་བ་སྤང་པའམ་དེས་

གཞན་གྱི་སྡིག་པ་ཅན་གྱི་ལྟ་བ་སྤང་བ་བྱེད་པ་ན། ཨེ་མའོ་སྡིག་པ་སྤང་བ་འདི་བདག་
གིས་བྱའོ་ཞེའམ་གཞན་བྱེད་དུ་གཞུག་གོ་ཞེས་བརྩོན་པ་ཤས་ཆེན་པོས་བསྒྲུབ་པར་
བྱའོ། །གནས་ཀྱི་བླ་མ་སྡེ་སྣོད་འཛིན་པ་ཡིན་པས་དེའི་འགྱོད་པ་བསལ་མི་དགོས་
སོ་ཞེ་ན། སྐྱོན་མེད་དེ། དྲན་པ་ཉམས་པ་དང་མངོན་པ་མི་ཤེས་པ་སྲིད་པའི་ཕྱིར་
རོ༑ ༑ཡང་ན་དེ་ཉིད་ཀྱི་འགྱོད་པ་དང་སྡིག་ལྟ་སྤང་མི་དགོས་ཀྱང་དེས་གཞན་གྱི་
འགྱོད་པ་སེལ་བ་དང་སྡིག་ལྟ་སྤོང་བ་ན་ཞེས་བྱ་བའི་དོན་ཡིན་པའི་ཕྱིར་རོ། །
གསུམ་པ་ནི། དེ་འབའ་ཞིག་བྱའམ་ཞེ་ན། གནས་ལ་ནན་ཏུར་བྱེད་པ་
འདོད་པའི་དགེ་འདུན་ལ་ཨེ་མའོ་དགེ་འདུན་གྱིས་བདག་གི་གནས་འདི་ལ་ནན་ཏུར་
གྱི་ལས་འདི་ལྟ་བུ་མི་བྱའོ་ཞེས་ཀྱང་བརྩོན་པ་ཤས་ཆེན་པོར་བསྒྲུབ་པར་བྱའོ། །ནན་
ཏུར་སྦྱོར་བ་གནག་ཀྱང་ཉེས་པ་ལས་བཟློག་པའི་ཐབས་ཡིན་པས་དེ་མི་བྱ་བར་གསོལ་
བ་མི་རིགས་སོ་ཞེ་ན། སྐྱོན་མེད་དེ། ནན་ཏུར་མ་བྱས་ཀྱང་ཉེས་པ་ལས་ལྡོག་པར་
འགྱུར་བའི་ཚེ་ནན་ཏུར་བྱེད་པ་དགག་པའམ། ཡང་ན་རང་གིས་བསམ་པ་དཀར་
བའི་ངོས་ནས་དེ་མི་བྱའོ་ཞེས་གསོལ་བ་ཡིན་པའི་ཕྱིར། ནན་ཏུར་མི་བྱ་བར་འབད་
ཀྱང་ནན་ཏུར་བྱས་ན་ཇི་ལྟར་བྱ་ཞེ་ན། ནན་ཏུར་བྱས་ན་ཨེ་མའོ་དགེ་འདུན་གྱིས་
གནས་འདི་ལ་བཟོད་པར་བྱའོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ། །འོ་
ན་སྡེ་སྣོད་འཛིན་པ་སོགས་ལ་ནན་ཏུར་མི་བྱ་བར་བཤད་པ་དང་འགལ་ལོ་ཞེ་ན། སྐྱོན་
མེད་དེ། དེ་ནི་སྡེ་སྣོད་འཛིན་པ་སོགས་ལ་ནན་ཏུར་བྱས་ན་དགེ་འདུན་བྱེ་བའི་དགག་
བྱ་ཡོད་པ་ལ་དགོངས་པ་ཡིན་པའི་ཕྱིར་རམ། ཡང་ན་གལ་ཏེ་ནན་ཏུར་བྱས་ན་ཞེས་
བརྟག་པ་མཐའ་བཟུང་ཡིན་པའི་ཕྱིར་རོ། །གནས་སྤོ་བ་དང་། གཞི་ནས་སྤོ་བ་
དང༌། མགུ་བར་བྱ་བ་དང་། གཞི་ནས་མགུ་བར་བྱ་བ་འདོད་པ་ལ་དགེ་འདུན་

གྱིས་སྤོ་བ་ལ་སོགས་པ་སྦྱིན་དུ་གཞུག་པར་བྱ་ཞིང་མགུ་བ་སྤྱད་ནས་དབྱུང་བར་འདོད་
པ་ལ་འདི་དབྱུང་བར་བྱའོ་ཞེས་བརྩོན་པ་ཤས་ཆེན་པོས་བསྒྲུབ་པར་བྱའོ། སྤོ་བ་
ལ་སོགས་པ་ནི་འོག་ནས་འཆད་དོ། །
གཉིས་པ་ནི། འོ་ན་གནས་ཀྱིས་གནས་པ་ལ་ཇི་ལྟར་བྱ་ཞེ་ན། གནས་དེས་
ཀྱང་གནས་པ་དེ་ལ་ལྷུང་བཟེད་ཀྱི་ལས་ལ་སོགས་པ་དེ་བྱ་སྟེ་བྱ་བ་ཞུ་བ་ནི་མ་གཏོགས་
ཏེ༑ བྱ་བ་ཡིན་མིན་ལ་རང་ཉིད་མཁས་པའི་ཕྱིར་རོ། །འོ་ན་ཆོས་གོས་ཀྱི་ལས་
ལྟ་བུ་ཞིག་ལ་གནས་དང་གནས་པ་གཉིས་ལག་སྤོང་བྱེད་དགོས་པ་ཡིན་ནམ་ཞེ་ན།
སྐྱོན་མེད་དེ། གནས་པས་གནས་ཀྱི་བྱ་བ་བསྒྲུབ་པར་གསུངས་པ་ནི་གནས་རང་གིས་
བྱ་བ་དེ་བསྒྲུབ་ནུས་ཀྱང་གནས་པས་བསྒྲུབ་དགོས་ལ། གནས་ཀྱིས་གནས་པའི་བྱ་
བ་བསྒྲུབ་པར་གསུངས་པ་ནི། གནས་པ་རང་གིས་བྱ་བ་དེ་བསྒྲུབ་མི་ནུས་ན་གནས་
ཀྱི་སྒྲུབ་པར་བྱེད་པའི་དོན་ནོ། །
གཉིས་པ་གནས་དང་། གནས་པའི་མཚན་ཉིད་ལ་གཉིས། བཅས་པའི་
སྐབས། རྗེས་བཅས་ཀྱིསྐབས་སོ། །དང་པོ་ལ་གཉིས། བཙུན་པ་བརྟན་པའི་ཡན་
ལག མཁས་ཤིང་ཕན་འདོགས་ཀྱི་ཡན་ལག་གོ །དང་པོ་ནི། གནས་པས་གནས་
ལ་མ་ཞུས་པར་བྱ་བ་མི་བྱའོ་ཞེས་བཤད་ན། གནས་དང་གནས་པའི་མཚན་ཉིད་
ཇི་ལྟ་བུ་ཞེ་ན། བསྙེན་པར་རྫོགས་ནས་བར་མ་ཆད་དུ་ལོ་བཅུ་མ་ལོན་པར་གཞན་
གྱི་རབ་བྱུང་དང་བསྙེན་རྫོགས་ཀྱི་མཁན་པོ་ཉིད་དང་གནས་ཀྱི་སློབ་དཔོན་ཉིད་དང་
རང་ཉིད་ཀྱང་མི་གནས་པ་སྟེ་གནས་ལ་མ་བརྟེན་པར་འདུག་པར་མི་བྱ་སྟེ། དེ་གསུམ་
རུང་བའི་བཙུན་པ་བརྟན་པའི་ཡན་ལག་མ་ཚང་བའི་ཕྱིར། དེས་ན་དེ་གསུམ་རུང་
བ་ལ་བརྟན་པའི་ཡན་ལག་ཏུ་བསྙེན་པར་རྫོགས་ནས་ལོ་བཅུ་ལོན་དགོས་ལ་མ་ལོན་

པ་ནི་གནས་པའི་རིགས་ཡིན་ནོ། །མི་གནས་པར་འདུག་པར་མི་བྱའོ་ཞེས་པས་རང་
ཉིད་ཀྱང་གནས་ལ་ངེས་པར་བརྟེན་དགོས་པར་བསྟན་ནོ། །མདོ་འདི་ལ་བརྟེན་ནས་
འདུལ་བ་མི་ཤེས་པར་མཁན་པོ་ཉིད་དང་། གནས་ཉིད་དང་མི་གནས་པར་འདུག་
པར་མི་བྱའོ། །ཞེས་བྱ་བ་ཡང་དོན་གྱིས་གྲུབ་སྟེ་ལོ་བཅུ་ལོན་པ་དང་འདུལ་བ་ཤེས་
པ་གཉིས་གཞན་གྱི་མཁན་སོགས་གསུམ་རུང་བའི་གཙོ་བོའི་ཡན་ལག་ཏུ་མཚུངས་
པའི་ཕྱིར། དེས་ན་མདོ་འདི་དང་པོར་བསྟན་ལ་ལོ་བཅུ་ལོན་པ་ནི། ལྔ་པ་དང་པོའི་
ཡན་ལག་ལྔ་པ་ཡང་ཡིན་ནོ། །དེ་ལྟར་ན་ལོ་བཅུ་ལོན་པ་དང་འདུལ་བ་ཤེས་ནས་
མཁན་པོ་སོགས་བྱར་རུང་བས་ལྔ་པ་ལྷག་མ་རྣམས་ཀྱི་གཞི་ཡིན་གྱི་སློབ་པ་ཉིད་ལ་
སོགས་པ་ནི་ཁྱད་པར་ཡིན་ཏེ། དེ་མེད་ཀྱང་མཁན་སོགས་བྱར་རུང་བའི་ཕྱིར་རོ།།
གཉིས་པ་མཁས་ཤིང་ཕན་འདོགས་ཀྱི་ཡན་ལག་ལ་གཉིས། མདོར་བསྟན།
རྒྱས་བཤད་དོ། །དང་པོ་ནི། ལོ་བཅུ་མ་ལོན་པར་ཞེས་བཤད་ན་ལོ་བཅུ་ལོན་པ་
ཐམས་ཅད་ཀྱིས་མཁན་སོགས་བྱར་རུང་བས་ཁྱབ་བམ་ཞེ་ན། ལོ་བཅུ་ལོན་ཀྱང་
འོག་ནས་འབྱུང་བའི་ལྔ་ཚན་ཉེར་གཅིག་དག་ལས་ལྔ་ཚན་ལྷན་ཅིག་ཏུ་སྦྱར་བ་གང་
རུང་གཅིག་དང་ཡང་མི་ལྡན་པས་མཁན་སོགས་གསུམ་བྱར་རུང་བ་མ་ཡིན་ཏེ། དེ་
གསུམ་རུང་བའི་མཁས་པའི་ཡན་ལག་མ་ཚང་བའི་ཕྱིར། དེས་ན་གསུམ་པོ་རུང་
བ་ལ་མཁས་པའི་ཡན་ལག་ལྔ་པ་ཉེར་གཅིག་གང་རུང་དང་ལྡན་པ་དགོས་ལ་མི་ལྡན་
པ་ནི་གནས་པའི་རིགས་ཡིན་ནོ། །དེ་ཡང་ལྔ་ཚན་ཉེར་གཅིག་གང་རུང་དང་ལྡན་
པ་དགོས་ཀྱི་ཐམས་ཅད་དང་ལྡན་པ་མི་དགོས་ཏེ། དུས་གཅིག་ཏུ་གང་ཟག་གཅིག་
ལྔ་ཚན་ཉེར་གཅིག་དང་ལྡན་པ་མི་སྲིད་པའི་ཕྱིར་ཏེ། འདུལ་བ་འབའ་ཞིག་ཤེས་པ་དང་སྡེ་
སྣོད་གསུམ་ག་ཤེས་པ་འགལ་བའི་ཕྱིར་དང་། སློབ་པ་དང་མི་སློབ་པ་འགལ་བའི་ཕྱིར་རོ།།

གཉིས་པ་ལ་བཞི། སྡེ་སྣོད་གཉིས་ཤེས་པའི་ཡོན་ཏན། སྡེ་སྣོད་གསུམ་
ཤེས་པའི། དགེ་སྦྱོང་གི་ཚུལ་གྱི། འདུལ་བའི་སྡེ་སྣོད་ཤེས་པའི་ཡོན་ཏན་ནོ། །དང་
པོ་ནི། འོག་ནས་འབྱུང་བ་དག་ལས་ལྷན་ཅིག་སྦྱར་བ་ཞེས་བཤད་ན། ལྷན་ཅིག་
སྦྱར་བ་དེ་གང་ཞེ་ན། དེའི་སྡོམ་ནི། ལོ་བཅུ་ལོན་དང་འཛིན་དང་མཁས། །རིག་
དང་གསལ་དང་འཛིན་འཇུག་དང་། །སློབ་དང་སློབ་འཇུག་རྣམ་པ་གཉིས། །ཕུན་
སུམ་ཚོགས་གཉིས་རྣམ་པ་གསུམ། །སློབ་དང་མི་སློབ་བྱུང་ཤེས་དང་། །གནས་
འཆའ་འཆར་འཇུག་ལྟུང་བ་ཤེས། །ལྷོ་ཡི་རི་ལ་རྒྱུ་བ་ཡི། །སྡེ་ཚན་ཡང་དག་བསྡུས་
པ་ཡིན། །ཞེས་པའི་གོ་རིམ་བཞིན་དུ་སྟོན་པ་ནི། གནས་པ་ན་པའི་ནད་གཡོག་རང་
གིས་བྱེད་དམ། གཞན་བྱེད་དུ་འཇུག་ནུས་པ་དང་འདིས་སྙིང་རྗེ་དང་ལྡན་ཞིང་སྡུག་
བསྔལ་ལ་ཇི་མི་སྙམ་པའི་བཟོད་པ་དང་ལྡན་པར་བསྟན་ཏེ། གཉིས་པོ་དེ་དང་ལྡན་
ན་ནད་གཡོག་བྱེད་ནུས་པས་སོ། །བྱ་བ་འདིས་བདག་ལྟུང་བ་དང་བཅས་པར་གྱུར་
ཏམ་མ་གྱུར་སྙམ་པའི་འགྱོད་པ་བསལ་བར་རང་གིས་བྱེད་དམ་གཞན་བྱེད་དུ་འཇུག་
ནུས་པ་དང་འདིས་འདུལ་བ་ལ་གནས་པར་བསྟན་ཏེ། ལྟུང་བ་ཡིན་མིན་དང་ལྕི་ཡང་
ཤེས་པས་འགྱོད་པ་སེལ་བར་ནུས་པའི་ཕྱིར་རོ། །སྡིག་ཅན་གྱི་ལྟ་བའི་རྣམ་པ་དྲུག་
ཅུ་རྩ་བཞི་སྤང་བ་རང་གིས་བྱེད་དམ་གཞན་བྱེད་དུ་འཇུག་ནུས་པ་དང་འདིས་ཆོས་
མངོན་པ་ཤེས་པར་བསྟན་ཏེ། མངོན་པ་ཤེས་པས་ལྟ་ངན་དེ་དག་སྤང་བར་ནུས་
པའི་ཕྱིར། སློབ་མ་གནས་སམ་ཡུལ་གང་ལ་མི་དགའ་བ་དོར་ནས་དགའ་བའི་གནས་
སུ་འཇོག་པ་རང་གིས་བྱེད་དམ་གཞན་བྱེད་དུ་འཇུག་ནུས་པ་དང་། དེ་དག་གི་སྟེང་
དུ་ལོ་བཅུ་ལོན་པ་ནི་ལྔ་པ་དང་པོའོ། །བྱེད་དུ་འཇུག་ནུས་པའི་དོན་རང་གིས་ནུས་
པའི་སྟེང་དུ་གཞན་བྱེད་དུ་འཇུག་ནུས་པ་ཡིན་གྱི་རང་གིས་མི་ནུས་པར་གཞན་ལ་བཅོལ་

བ་ཙམ་གྱིས་མི་ཆོག་སྟེ། དེ་ལྟ་མིན་ན་འདུལ་བ་ལ་གནས་པའི་དོན་ཡང་གཞན་ལ་
བཅོལ་བ་ཙམ་གྱིས་འགྲུབ་པར་ཐལ་བའི་ཕྱིར། རང་གིས་ནུས་ན་གཞན་ལ་བཅོལ་
བས་ཅི་བྱ་ཞེ་ན། གདུལ་བྱ་འདུལ་བ་ལ་ལྟོས་པ་ཡིན་ཏེ། ལ་ལ་འདུལ་བ་ནི་ལ་ལས་
ནུས་ཀྱི་ཐམས་ཅད་ཀྱིས་ཐམས་ཅད་དུ་ནུས་པ་མ་ཡིན་པའི་ཕྱིར། དཔེར་ན་གདུལ་
བྱ་ཁ་ཅིག་སངས་རྒྱས་ཀྱིས་འདུལ། ཁ་ཅིག་ཉན་ཐོས་ཀྱིས་འདུལ་དགོས་པ་བཞིན་ནོ། །
གཉིས་པ་ལ་གཉིས། ཡན་ལག་ཐུན་མོང་བ། ཐུན་མོང་མ་ཡིན་པའོ། །དང་
པོ་ནི། སྡེ་སྣོད་མངོན་པར་ཤེས་པ་ནས་བཟུང་སྟེ་སློབ་པ་ཉིད་དོ་ཞེས་པ་ཡན་ཆད་
རྩ་བར་དངོས་སུ་བསྟན་པའི་ལྔ་པ་གྲངས་ཚང་བ་ཕུན་སུམ་ཚོགས་གཉིས་ཡིན་ལ། དེ་
མིན་པ་གཞན་བཅུ་གཉིས་ལ་ཚུལ་ཁྲིམས་རྣམ་པར་དག་པ་དང་ལྡན་པ་ཉིད་དེ། འགྲེལ་
བར། འདི་ལ་ཚུལ་ཁྲིམས་འཆལ་བའི་སྐབས་མེད་པའི་ཕྱིར་དེས་ན་འདི་ནི་དགེ་
བའོ་ཞེས་བྱ་བར་ཤེས་པ་དེ་ནི་ཚུལ་ཁྲིམས་དང་ལྡན་པ་ཉིད་ཡིན་པར་རིག་པར་བྱའོ་
ཞེས་སོ། །ཤེས་རབ་བྱེད་པར། ཕམ་ལྷག་རྣམས་ཀྱིས་མ་ཉམས་པ་སྟེ་དགེ་སློང་
དུ་ཚུད་པར་བྱའོ་ཞེ་ན། ཁ་ཅིག་ན་རེ། དེ་མི་འཐད་དེ། བཅས་པའི་ཁ་ན་མ་ཐོ་
བ་ཁང་ཆེན་གྱི་ལྷག་མ་ལྟ་བུས་གོས་ཀྱང་འཆལ་བའི་ཚུལ་ཁྲིམས་སུ་མི་འགྱུར་ལ།
རང་བཞིན་གྱི་ཁ་ན་མ་ཐོ་བ་དུད་འགྲོ་གསོད་པའི་ལྟུང་བྱེད་ལྟ་བུས་གོས་ན་ཡང་འཆལ་
བའི་ཚུལ་ཁྲིམས་སུ་འགྱུར་བའི་ཕྱིར། དེས་ན་ཚུལ་ཁྲིམས་དང་ལྡན་པའི་ཚད་དགེ་
སློང་ཕམ་པས་མ་གོས་ཤིང་རང་བཞིན་གྱིས་ཁ་ན་མ་ཐོ་བ་ལ་འཛེམ་པ་སྟེ། འོད་
ལྡན་ལས། ཚུལ་ཁྲིམས་དང་ལྡན་པ་ཞེས་བྱ་བ་ནི་ཕམ་པའི་ལྟུང་བ་བཞི་པོ་རྣམས་
ལས་གང་ཡང་རུང་བ་མ་བྱུང་བའོ་ཞེས་གསུངས་ཞེས་ཟེར་རོ། །ཚུལ་ཁྲིམས་དང་
ལྡན་པ་དེ་དང་། བསྟན་བཅོས་མང་དུ་ཐོས་པ་ཉིད་སྦྱར་ཏེ་ལྔ་པ་གྲངས་ཚང་བར་

འགྱུར་བ་དང་། ལུང་དུ། ལྔ་པ་བཅུ་གཉིས་པོ་ཐམས་ཅད་ལ་བཤད་པ་འདིར་ཐུན་
མོང་དུ་བསྡུས་ཏེ་བསྟན་པས་ཚིག་ཚོགས་བསྐྱང་བའི་དགོས་པ་ཡོད་དོ། །འོ་ན་བསྟན་
བཅོས་གང་མང་དུ་ཐོས་པ་སྦྱར་ཞེ་ན། སྤྱོད་སོགས་གཉིས་ལ་མདོ་སྡེ་དང་མངོན་
པ་མང་དུ་ཐོས་པ་དང་། དྲན་ལྡན་སོགས་གསུམ་ལ་འདུལ་བ་དང་། གཞན་བདུན་
ལ་ཐུན་མོང་བའི་བསྟན་བཅོས་གཞན་མང་དུ་ཐོས་པ་སྦྱར་རོ། །
གཉིས་པ་ལ་གཉིས། ཚིག་དོན་གཉིས་ཀ་ཤེས་པའི་ཡོན་ཏན། དོན་ཤེས་
པའི་ཡོན་ཏན་ནོ། །དང་པོ་ལ་གཉིས། རང་འཛིན་པའི་ཡོན་ཏན། གཞན་འཛིན་
དུ་འཇུག་པའི་ཡོན་ཏན་ནོ། །དང་པོ་ནི། ཚུལ་ལྡན་མང་ཐོས་དེ་གཉིས་གང་ལ་སྦྱར་
ཞེ་ན།བསླབ་པ་གསུམ་གྱི་སྡེ་ཚན་གྱི་སྣོད་དམ་གནས་མདོ་སྡེ་དང་འདུལ་བ་དང་
མངོན་པའི་གཞུང་མངོན་པར་ཤེས་པ་ཉིད་ལ་སྦྱར། འདིས་འཛིན་མཁས་རིག་གསལ་
བཞི་སྟོན་ཏེ། སྡེ་སྣོད་གསུམ་གྱི་ཚིག་དོན་བཟུང་བ་མི་བརྗེད་པར་འཛིན་པ་དང་།
ཚུལ་ལྡན་མང་ཐོས་སྦྱར་བས་ལྔ་པ་གཅིག མཁས་པ་ནི་སྡེ་སྣོད་གསུམ་ཕན་ཚུན་
འབྲེལ་བས་འདྲེས་པར་གནས་པ་སོ་སོར་བྱེད་ནུས་པ་དང་ཚུལ་ལྡན་མང་ཐོས་སྦྱར་
བ་ལྔ་པ་གཅིག །རིག་པ་ནི། མངོན་རྗེས་དང་ལུང་ལ་བརྟེན་ནས་སྡེ་སྣོད་གསུམ་
རྩོམ་པར་ནུས་པ་དང་ཚུལ་ལྡན་མང་ཐོས་སྦྱར་བས་ལྔ་པ་གཅིག །གསལ་བ་ནི། རང་
གིས་སྡེ་སྣོད་གསུམ་བརྩམས་པ་དེ་གཞན་ལ་གསལ་བར་སྟོན་ནུས་པ་དང་། ཚུལ་
ལྡན་མང་ཐོས་སྦྱར་བས་ལྔ་པ་གཅིག་གོ །
གཉིས་པ་ནི། སྡེ་སྣོད་གསུམ་པོ་དེ་དག་རང་གིས་བཟུང་ནས་གཞན་འཛིན་
དུ་འཇུག་ནུས་པ་ཉིད་དང་། ཚུལ་ལྡན་མང་ཐོས་སྦྱར་བས་ལྔ་པ་གཅིག་གོ །གཉིས་
པ་དོན་ཤེས་པའི་ཡོན་ཏན་ལ་བཞི། བསླབ་པ་གསུམ་ཤེས་པའི་ཡོན་ཏན། ཚུལ་

ཁྲིམས་ཤེས་པའི་ཡོན་ཏན། ཕུན་སུམ་ཚོགས་གཉིས་ཀྱི་ཡོན་ཏན། ཚོགས་སྦྱོར་
གཉིས་ཀྱི་ཡོན་ཏན་ནོ། །དང་པོ་ལ་གཉིས། རང་སློབ་པའི་ཡོན་ཏན། གཞན་སློབ་
ཏུ་འཇུག་པའི་ཡོན་ཏན་ནོ། །
དང་པོ་ནི། ལྷག་པའི་ཚུལ་ཁྲིམས་སོ་སོར་ཐར་པར་གཏོགས་པའི་བསླབ་
པའི་གཞི་ཐམས་ཅད་དང་། ལྷག་པའི་སེམས་བསམ་གཏན་བཞི་དང་། ལྷག་པའི་
ཤེས་རབ་ཟག་མེད་ཀྱི་ལམ་དེ་དག་གི་བླང་དོར་ཤེས་ནས་སློབ་པ་དང་། ཚུལ་ལྡན་
མང་ཐོས་སྦྱར་བས་ལྔ་པ་གཅིག་གོ །གསུམ་པ་དེ་ལ་ཅིའི་ཕྱིར་ལྷག་པ་ཞེས་བྱ་ཞེ་
ན༑ མྱང་འདས་ནི་སྡུག་བསྔལ་རྒྱུ་བཅས་ཟད་པར་སྤངས་པས་མཆོག་ཏུ་བདེ་ཞིང་
མི་འགྱུར་བས་ལྷག་པ་ཡིན་ལ་དེ་ཐོབ་པའི་དོན་དུ་སློབ་པ་དང་དེ་དག་བསྟན་པ་འདི་
ཁོ་ན་ལ་ཡོད་ཀྱི་ཕྱི་རོལ་པ་དང་ཐུན་མོང་མ་ཡིན་པས་ལྷག་པ་ཞེས་བྱའོ། །ཁ་ཅིག་
ན་རེ། སོ་ཐར་གྱི་སྤང་བྱ་མཐའ་དག་སྤོང་ཞིང་བླང་བྱ་མཐའ་དག་ལ་སློབ་པའི་བསྙེན་
རྫོགས་ཀྱི་སྡོམ་པ་ནི། དགེ་ཚུལ་གྱི་སྡོམ་པ་སོགས་སྤོང་བཞིའི་ཚུལ་ཁྲིམས་ལས་
ལྷག་པས་ལྷག་པའི་ཚུལ་ཁྲིམས་དང་། བསམ་གཏན་བཞི་པོ་རྣམས་འདོད་སེམས་
དམིགས་ཡུལ་ལ་རྒྱུན་མི་བརྟན་པར་འཕྲོ་བ་རྣམས་ལས་ལྷག་པས་ལྷག་པའི་སེམས་
དང་། མཐོང་ལམ་སོགས་ཟག་མེད་ཀྱི་ཤེས་རབ་རྣམས་ཟག་བཅས་ཀྱི་ཤེས་རབ་
རྣམས་ལས་ལྷག་པས་ལྷག་པའི་ཤེས་རབ་ཡིན་གྱི། ཕྱི་རོལ་པའི་ཚུལ་ཁྲིམས་ལས་
ལྷག་པས་ལྷག་པའི་ཚུལ་ཁྲིམས་ཟེར་བ་མི་འཐད་དེ། དེ་ལྟ་ན་དགེ་ཚུལ་གྱི་སྡོམ་པ་
ཡང་དེར་འགྱུར་ཟེར། དགེ་ཚུལ་གྱི་སྡོམ་པ་ལྷག་པའི་ཚུལ་ཁྲིམས་ཀྱི་བསླབ་པར་
ཁས་བླངས་པ་ལ་ཉེས་པ་མེད་དེ། ཉན་སར། སོ་སོར་ཐར་པའི་སྡོམ་པས་ཡང་
དག་པར་བསྡུས་པའི་ཚུལ་ཁྲིམས་ནི་ལྷག་པའི་ཚུལ་ཁྲིམས་ཀྱི་བསླབ་པ་ཞེས་བྱ་ཞེས་

གསུངས། བསླབ་པ་གསུམ་ལ་སློབ་པའི་དོན་ད་གཟོད་སློབ་པ་དང་གོམས་ཟིན་མིན་གྱི་དོན་
ཁོང་དུ་ཆུད་ནས་བསྒོམ་པ་ཡིན་པས་ངེས་པར་འཕགས་རྒྱུད་ལ་ཡོད་མི་དགོས་སོ། །
གཉིས་པ་ནི། བསླབ་པ་གསུམ་ལ་རང་གིས་སློབ་པའི་སྟེང་དུ་གཞན་སློབ་
ཏུ་འཇུག་ཀྱང་ནུས་པ་ཉིད་དང་ཚུལ་ལྡན་མང་ཐོས་སྦྱར་བས་ལྔ་པ་གཅིག་གོ །གཉིས་
པ་ནི། ལྷག་པ་མྱང་འདས་ཀྱི་ཆེད་དུ་སྤྱོད་པ་འདུལ་བ་ནས་བཤད་པའི་འགྲོ་འོང་ལ་
སོགས་པའི་སྤྱོད་ལམ་དང་ལྷག་པའི་འདུལ་བ་ནི་ཚུལ་ཁྲིམས་ཡིན་ལ་འདིར་ནི་དེ་སྟོན་
པར་བྱེད་པའི་རྣམ་འབྱེད་གཞི་ཕྲན་ཚེགས་གཞུང་བླ་མ་རྣམས་ཡིན་ཏེ། སློབ་མ་
རྣམས་འདུལ་བར་བྱེད་པའི་ཕྱིར་རོ། །ལྷག་པའི་སོ་སོར་ཐར་པ་ནི་ཚུལ་ཁྲིམས་ཏེ།
སོ་སོར་ཐར་པའི་སྐད་དོད། པྲ་ཏི་མོཀླུ་ཞེས་པའི་པྲ་ཏི་དང་པོ་དང་། སོ་སོ་དང་
ཐབས་གསུམ་ལ་འཇུག་པས་དང་པོར་སྡོམ་མིན་ལས་ཐར་པས་དང་པོར་ཐར་པ་དང་།
གང་བསྲུངས་པ་དེ་ཐར་གྱི་མ་བསྲུངས་པ་མ་ཐར་བས་སོ་སོར་ཐར་པ་དང་། ཐར་
པ་མྱང་འདས་ཐོབ་པའི་ཐབས་ཡིན་པས་ཐར་པའི་ཐབས་ཡིན་ལ། འདིར་ནི་དེ་སྟོན་
པར་བྱེད་པའི་སོ་ཐར་གྱི་མདོའོ། །གསུམ་པོ་དེ་ལ་ཡང་སྔ་མ་དེ་བཞིན་དུ་སློབ་པ་
དང་སློབ་འཇུག་གི་ལྔ་པ་གཉིས་ཡོད་དོ། །
གསུམ་པ་ཕུན་སུམ་ཚོགས་གཉིས་ཀྱི་ཡོན་ཏན་ལ་གཉིས་ལས་དང་པོ་ནི།
དཀོན་མཆོག་གསུམ་ལ་དང་པའི་དད་པ་ཕུན་སུམ་ཚོགས་པ་ཉིད་དང་། རང་བཞིན་
དང་བཅས་པའི་ཁ་ན་མ་ཐོ་བ་སྤོང་བའི་ཚུལ་ཁྲིམས་ཕུན་སུམ་ཚོགས་པ་ཉིད་དང་།
འདུལ་བ་ཤེས་པའི་ཐོས་པ་ཕུན་སུམ་ཚོགས་པ་ཉིད་དང་། སེམས་བྱུང་མ་ཆགས་
པའི་ངོ་བོ་ཉིད་ཀྱི་གཏོང་བ་ཕུན་སུམ་ཚོགས་པ་ཉིད་དང་། ཆོས་རབ་ཏུ་རྣམ་འབྱེད་
ཀྱི་ཤེས་རབ་ཕུན་སུམ་ཚོགས་པ་ཉིད་དེ། ཕུན་སུམ་ཚོགས་པ་ནི་ལྡན་པ་ཡིན་ལ་ལྡན་

པ་ལ་ཕུན་སུམ་ཚོགས་པའི་སྒྲས་སྟོན་པ་ནི་དེ་དག་ཁྱད་པར་ཅན་དང་ལྡན་པར་སྟོན་
པ་ཡིན་ཏེ། ལྟ་བ་ཕུན་སུམ་ཚོགས་པ་བཞིན་ནོ། །ཕུན་སུམ་ཚོགས་པ་གཉིས་པ་
ནི༑ འདུལ་བ་ཤེས་པའི་ཚུལ་ཁྲིམས་ཕུན་སུམ་ཚོགས་པ་ཉིད་དང་། སེམས་རྩེ་
གཅིག་པའི་ཏིང་ངེ་འཛིན་ཕུན་སུམ་ཚོགས་པ་ཉིད་དང་། ཆོས་རབ་ཏུ་རྣམ་པར་འབྱེད་
པའི་ཤེས་རབ་ཕུན་སུམ་ཚོགས་པ་ཉིད་དང་། ཏིང་ངེ་འཛིན་དང་ཤེས་རབ་གཉིས་
སེམས་ཀྱི་ས་མང་པོ་པ་ཡིན་པས་དེ་ཙམ་བཅད་པའི་ཕྱིར་ཕུན་སུམ་ཚོགས་པ་ཞེས་
སྨོས་སོ། །ཉོན་མོངས་པའི་འཆིང་བ་ལས་རྣམ་པར་གྲོལ་བ་མི་སློབ་པའི་རྣམ་པར་
གྲོལ་བ་ཕུན་སུམ་ཚོགས་པ་ཉིད་དང་། དེ་ལ་ཡང་འདུས་བྱས་རྣམ་གྲོལ་དང་། འདུས་
མ་བྱས་རྣམ་གྲོལ་གཉིས་ལས་འདིར་འདུས་བྱས་མོས་པ་རྣམ་གྲོལ་བཟུང་སྟེ། ལྔ་
ཕྲུགས་ཀྱི་ཡན་ལག་ཡིན་པའི་ཕྱིར་རོ། །རྣམ་གྲོལ་དེ་ཤེས་པས་སྡུག་བསྔལ་ཤེས་
སོ་ཀུན་འབྱུང་སྤངས་སོ་ཞེས་སོགས་ཟད་པ་ཤེས་པ་དང་། སྡུག་བསྔལ་ཤེས་ཏེ་ཡང་
ཤེས་པར་བྱར་མེད་ཅེས་སོགས་མི་སྐྱེ་བ་ཤེས་པ་དང་། དེ་མཐོང་བ་ནི་ཟད་མི་སྐྱེ་
ཤེས་ལས་གཞན་པའི་མི་སློབ་པའི་ཤེས་རབ་ཟག་མེད་རྣམས་ཀྱིས་ཀྱང་ཕུན་སུམ་
ཚོགས་པ་ཉིད་དོ། །འོ་ན་ཕུན་སུམ་ཚོགས་པ་གཉིས་པའི་ལྔ་པ་འདི་མི་སློབ་པའི་ལྔ་
པ་དང་ཟློས་པའི་སྐྱོན་ཡོད་དོ་ཞེ་ན། སྐྱོན་མེད་དེ། ཡན་ལག་དང་པོ་སོགས་ལ་
ཁྱད་ཡོད་པའི་ཕྱིར་དང་། མི་སློབ་པའི་ལྔ་པ་དང་ལྡན་ན་ཕུན་སུམ་ཚོགས་པ་གཉིས་
པའི་ལྔ་པ་ལྡན་པས་མ་ཁྱབ་པའི་ཕྱིར་ཏེ། མི་སློབ་པའི་རྣམ་གྲོལ་དང་ལྡན་ན། མི་
སློབ་པའི་རྣམ་གྲོལ་ཕུན་ཚོགས་མི་དགོས་པའི་ཕྱིར། དགྲ་བཅོམ་པ་དབང་རྟུལ་བཞིན་
ནོ༑ ༑ཁ་ཅིག་ན་རེ། ཕུན་སུམ་ཚོགས་པ་གཉིས་པའི་ལྔ་པ་ནི་སོ་སྐྱེའི་རྒྱུད་ལ་ཡོད་
དེ༑ དེ་ཤེས་པ་ཞེས་སོགས་ཀྱི་དོན། མི་སློབ་པའི་རྣམ་གྲོལ་སོགས་ཐོས་བསམ་

གྱིས་ཤེས་པ་ལ་དགོངས་པའི་ཕྱིར་ཏེ། ཤེས་རབ་བྱེད་པར། དེའི་ཡེ་ཤེས་མཐོང་
བ་ཡང་ངོ་ཞེས་པ་ནི་མཉན་པ་དང་བསམ་པས་དགྲ་བཅོམ་པའི་མྱ་ངན་འདས་པའི་
རང་བཞིན་ཞི་བ་མཐོང་བའོ་ཞེས་བཤད་པའི་ཕྱིར་ཟེར་བ་མི་འཐད་དེ། ཉོན་མོངས་
པའི་འཆིང་བས་བཅིངས་བ་རྣམས་མི་སློབ་པའི་རྣམ་གྲོལ་ཕུན་སུམ་ཚོགས་པ་འགལ་
བའི་ཕྱིར་རོ། །
བཞི་པ་ལ་གཉིས། ཡན་ལག་ཐུན་མོང་བ། ཐུན་མོང་མ་ཡིན་པའོ། །དང་
པོ་ནི། འདི་མན་ཆད་སློབ་པ་ཉིད་ཡན་ཆད་ལྔ་བ་མ་ཚང་བ་ལ་ཚུལ་ལྡན་མང་ཐོས་
སྦྱར་བར་མ་ཟད་དགེ་བ་མ་སྐྱེས་པ་བསྐྱེད། སྐྱེས་པ་འཕེལ། མི་དགེ་བ་མ་སྐྱེས་
པ་མི་སྐྱེད། སྐྱེས་པ་སྤོང་བའི་བརྩོན་འགྲུས་བརྩམས་པ་ཉིད་དང་། མང་དུ་ཐོས་
པའི་ཤེས་རབ་དང་ལྡན་པ་ཉིད་དང་ཡང་སྦྱར་ཏེ། ལྔ་པ་ཚང་བ་དང་ཚིག་ཚོགས་
བསྐྱར་བའི་དགོས་པ་ཡོད་པའི་ཕྱིར་རོ། །
གཉིས་པ་ལ་གསུམ། ཚོགས་ལམ་པའི་ཡོན་ཏན། བསྲིངས་པ་གཉིས་ལྡན་
གྱི་ཡོན་ཏན། སྐྱོན་དང་བྲལ་བའི་ཡོན་ཏན་ནོ། །དང་པོ་ནི། བཞི་པོ་དེ་གང་དང་
སྦྱར་ཞེ་ན། བཞི་པོ་དེ་དྲན་པ་ཉེར་གཞག་དང་ལྡན་པ་དང་སྦྱར་བས་ལྔ་པ་གཅིག་
གོ ༑གཉིས་པ་ནི། ཡུལ་འདུ་འཛི་དང་སེམས་རྣམ་རྟོག་ལས་དབེན་ཞིང་ནང་དུ་
ཡང་དག་བཞག་པ་ཉིད་དང་གོང་གི་བཞི་པོ་སྦྱར་བས་ལྔ་པ་གཅིག་གོ །གསུམ་པ་
ནི༑ བྱིང་རྒོད་དང་བྲལ་བས་སེམས་མཉམ་པར་བཞག་པ་ཉིད་དང་གོང་གི་བཞི་པོ་
སྦྱར་བས་ལྔ་པ་གཅིག་གོ །གསུམ་པ་དགེ་སྦྱོང་ཚུལ་གྱི་ཡོན་ཏན་ལ་གཉིས། སློབ་
པའི་ཡོན་ཏན། མི་སློབ་པའི་ཡོན་ཏན་ནོ། །
དང་པོ་ནི། ཟག་པ་མེད་པའི་ལམ་གྱིས་ཉོན་མོངས་པ་སྤོང་བའི་ཕྱིར་དུ་སློབ་

པའི་ངང་ཚུལ་ཅན་ཡིན་པས་སློབ་པ་ཉིད་དེ་འབྲས་བུ་དང་པོ་གསུམ་གྱི་ཞུགས་གནས་
གཉིས་གཉིས། དགྲ་བཅོམ་ཞུགས་པ་དང་བདུན་གྱི་རྒྱུད་ལ་ཡོད་པའི་ཟག་མེད་ཀྱི་
ཚུལ་ཁྲིམས་དང་། ཟག་མེད་ཀྱི་ཏིང་ངེ་འཛིན་དང་། ཟག་མེད་ཀྱི་ཤེས་རབ་དང་།
སློབ་པའི་མོས་པ་རྣམ་གྲོལ་དང་དེ་ཤེས་པ་ནི་ཆོས་ཤེས་ལ་སོགས་པ་དང་། མཐོང་
བ་ནི་ཆོས་བཟོད་ལ་སོགས་པའོ། །སྒོམ་ལམ་པ་ལ་བཟོད་པ་མེད་པས་བར་ཆད་མེད་
ལམ་ལ་མཐོང་བ་ཞེས་བྱའོ། །
གཉིས་པ་ནི། ཉོན་མོངས་པ་སྤང་བའི་ཕྱིར་རམ་འབྲས་བུ་གཞན་ཐོབ་པའི་
ཕྱིར་དུ་སློབ་མི་དགོས་པས་ན་མི་སློབ་པ་ཉིད་དེ་དགྲ་བཅོམ་པ་ཡིན་ལ། རང་དོན་
གྲུབ་ནས་གཞན་དོན་བྱེད་པར་འོས་པ་དང་། ཆགས་བཅས་ཐམས་ཅད་ཀྱིས་མཆོད་
པར་འོས་པ་དང་། ཉོན་མོངས་པའི་དགྲ་བཅོམ་པས་ན་དགྲ་བཅོམ་པ་ཞེས་བྱའོ།།
དགྲ་བཅོམ་པའི་རྒྱུད་ཀྱི་ཚུལ་ཁྲིམས་དང་། ཏིང་ངེ་འཛིན་དང་། ཤེས་རབ་དང་།
འདུས་བྱས་རྣམ་གྲོལ་དང་། རྣམ་གྲོལ་དེ་ཤེས་པ་ཟད་མི་སྐྱེ་ཤེས་པ་དང་མཐོང་བ་
དེ་གཉིས་ལས་གཞན་པའི་མི་སློབ་པའི་ལྟ་བའོ། །འདིར་བསྟན་གྱི་རྣམ་གྲོལ་སྤངས་
པ་ལ་བྱེད་པ་མི་འཐད་དེ། ལྔ་ཕྲུགས་ཀྱི་ཡན་ལག་ཡིན་པའི་ཕྱིར་དང་། ཕུང་པོར་
བཤད་ལ་འདུས་མ་བྱས་ཕུང་པོར་མི་རུང་བའི་ཕྱིར། འདུལ་བ་ཤེས་པ་མེད་མི་རུང་
ཡིན་པས། གཉིས་པོ་འདིའི་སྐབས་སུ་འདུལ་བ་ཤེས་པ་གང་གིས་བསྟན། ཚུལ་
ཁྲིམས་དང་ལྡན་པ་ཞེས་པས་བསྟན་པ་མི་འཐད་དེ། འདིར་བསྟན་གྱི་ཚུལ་ཁྲིམས་
ནི་ཟག་མེད་ཀྱི་ཚུལ་ཁྲིམས་ཡིན་ལ། ཟག་མེད་ཀྱི་ཚུལ་ཁྲིམས་དང་ལྡན་ན་འདུལ་
བ་ཤེས་པས་མ་ཁྱབ་པའི་ཕྱིར་ཞེ་ན། ལོ་བཅུ་ལོན་པ་མེད་མི་རུང་དུ་བསྟན་པས་འགྲུབ་
སྟེ༔ འདི་དག་འཕགས་པ་ཡིན་པས་བསླབ་པ་ལ་གུས་པའི་ཕྱིར་འདུལ་བ་སློབ་ལ།

བློ་མིག་དང་ལྡན་པས་ལོ་བཅུའི་ནང་དུ་ཤེས་པར་ཡང་ནུས་པའི་ཕྱིར།།
བཞི་པ་འདུལ་བའི་སྡེ་སྣོད་ཤེས་པའི་ཡོན་ཏན་ལ་གསུམ། དོན་ཤེས་པའི་
ཡོན་ཏན། འཁོར་ལ་མ་ཆགས་པའི་ཡོན་ཏན། ཚིག་དོན་གཉིས་ཀ་ཤེས་པའི་ཡོན་
ཏན་ནོ། །དང་པོ་ནི། བསླབ་པའི་གཞི་རྣམས་གང་ལས་བྱུང་བའི་གླེང་གཞི་དང་
རྒྱུ་མཚན་དང་བྱེད་རྒྱུ་ནི་བྱུང་བ་ཡིན་པས་དེ་མངོན་པར་ཤེས་པ་ཉིད་དང་། དེ་ལ་
བསླབ་པའི་གཞི་ནི་གསུམ་སྟེ། བསླབ་པར་བྱ་བ་ཡང་ཡིན་གཞི་ཡང་ཡིན་པ་སྲོག་
གཅོད་སྤང་པ་ལྟ་བུ་དང་། དེ་བརྗོད་བྱར་བྱེད་པའི་ཚིག་དང་། དེ་མི་འབྱུང་བར་
བྱ་བའི་ཕྱིར་དུ་བསླབ་པའི་གཞི་ལྟུང་བ་རྣམས་ལས་འདིར་ནི་ཕྱི་མ་གཉིས་གང་རུང་
ངོ་།།གླེང་གཞི་ནི། བམ་ལྔར། གླེང་གཞི་ནི་ཡུལ་དང་གང་ཟག་དང་ཉོན་མོངས་
པ་དང་ཉེས་པའི་གཞིའི་བྱེ་བྲག་གིས་རྣམ་པ་བཞིའོ། །ཞེས་བཤད་ལ། དཔེར་ན་
ཡུལ་སྤོང་བྱེད་དུ། གང་ཟག་བཟང་སྦྱིན་གྱིས། ཉོན་མོངས་པ་འདོད་ཆགས་ཀྱིས།
ཉེས་པ་མི་ཚངས་པར་སྤྱད་པ་ལ་བརྟེན་ནས་མི་ཚངས་སྤྱོད་སྤོང་བའི་བསླབ་པ་བཅས་
པ་ལྟ་བུའོ། །རྒྱུ་མཚན་ནི། བསླབ་པ་འཆའ་བའི་རྒྱུ་མཚན་དགག་བྱ་ཉེས་དམིགས་
སོ༑ ༑བྱེད་རྒྱུ་ནི་རྒྱུ་ཚོགས་ཏེ། གཞི་བསམ་པ་སྦྱོར་བ་མཐར་ཐུག་བཞིའོ། །
བྱུང་བ་མངོན་པར་ཤེས་པ་ལ་གཉིས་ཏེ། བྱུང་ལ་མ་བཅས་པའི་བྱུང་བ་
ཤེས་པ་དང་། བྱུང་ལ་བཅས་པའི་བྱུང་བ་ཤེས་པའོ། །དང་པོ་ནི། གླེང་གཞི་ལས་
བྱུང་ཡང་བཅས་པ་མ་མཛད་པ་ལྟ་བུ། གཉིས་པ་ལ། བཅས་པའི་བྱུང་བ་ཤེས་པ་
དང་། རྗེས་སུ་བཅས་པའི་བྱུང་བ་ཤེས་པ་གཉིས་སོ། །བཅས་པ་ནི་དགག་སྒྲུབ་
གནང་གསུམ་གྱི་བསླབ་པའི་གཞི་རྣམ་པར་བཞག་པའི་བཀའ་ཡིན་ཏེ། དེས་བསླབ་
པའི་མཚམས་རྣམ་པར་བཞག་པའི་ཕྱིར། རྣམ་འབྱེད་དུ། སྔར་བསླབ་པའི་གཞི་

མ་བཅས་ཞེས་པའི་འགྲེལ་བར། སྔར་ཁྲིམས་སུ་བྱ་བ་མ་གསུངས་ཞེས་དང་། ཐུབ་
པའི་བཀའ་ལུང་ཚུལ་མིན་འདའ་བྱེད་ན། །ཞེས་གསུངས་པ་ལྟར་རོ། །རྗེས་སུ་
བཅས་པ་ནི་བྱ་བའི་རིགས་གཅིག་ལ་ཕྱིས་བཅས་པ་གཉིས་པ་མཛད་པ་སྟེ་དངོས་བཅས་
ཀྱི་དོགས་གཅོད་ཡིན་ལ་དེ་མངོན་པར་ཤེས་པ་ཉིད་དང་། རྗེས་བཅས་ལ་དགུ་སྟེ།
སྒྲུབ་པའི་རྗེས་སུ་སྒྲུབ་པ་དང་། གནང་བ་དང་། དགག་པ་བཅས་པ་དང་། གནང་
བའི་རྗེས་སུ་གནང་བ་དང་། སྒྲུབ་པ་དང་། དགག་པ་བཅས་པ་དང་། དགག་
པའི་རྗེས་སུ་དགག་པ་དང་། སྒྲུབ་པ་དང་གནང་བ་བཅས་པའོ། །སྒྲུབ་པའི་རྗེས་
སུ་སྒྲུབ་པ་བཅས་པ་ནི། དབྱར་སྔ་མ་ཁས་ལེན་དགོས་པར་བསྟན་ནས་དེ་མ་གྲུབ་
ན་དབྱར་ཕྱི་མ་ངེས་པར་ཁས་ལེན་དགོས་པར་བསྟན་པ་ལྟ་བུའོ། །སྒྲུབ་པའི་རྗེས་
སུ་གནང་བ་བཅས་པ་ནི། སྔར་ཚེས་བརྒྱད་དང་བཅུ་བཞི་དང་བཅོ་ལྔའི་མཚན་མོ་
ཆོས་བཤད་ཉན་བྱ་དགོས་པར་བསྟན་ནས་ནད་པས་དེ་མ་བྱས་པ་ལ་ཉེས་པ་མེད་པར་
བསྟན་པ་ལྟ་བུའོ། །སྒྲུབ་པའི་རྗེས་སུ་དགག་པ་བཅས་པ་ནི། སྔར་གསོ་སྦྱོང་དང་
དབྱར་ཁས་བླང་བ་བསྒྲུབ་དགོས་པར་བསྟན་ནས་གནས་ལ་བརྟེན་པ་དང་འདོམས་
པའི་ཚེ་གང་ན་གནས་མེད་པ་དེར་གསོ་སྦྱོང་ལ་བསྡད་པ་དང་གནས་པར་ཁས་བླང་
བར་མི་བྱའོ་ཞེས་བཀག་པ་ལྟ་བུའོ། །གནང་བའི་རྗེས་སུ་གནང་བ་བཅས་པ་ནི། སྔར་
ལྷམ་སྣའི་སྦུབས་ཅན་གནང་ནས་ཕྱིས་ཡུ་ཐུང་དང་ཡུ་རིང་སོགས་གནང་བ་ལྟ་བུའོ།།
གནང་བའི་རྗེས་སུ་སྒྲུབ་པ་བཅས་པ་ནི། ལམ་གྲོགས་དང་བཅས་ཏེ་འགྲོར་རུང་བ་
གནང་ནས་ལམ་གྲོགས་ན་ན་ངེས་པར་ནད་གཡོག་བྱེད་དགོས་པར་བསྟན་པ་ལྟ་བུའོ།།
གནང་བའི་རྗེས་སུ་དགག་པ་བཅས་པ་ནི། མཆིལ་ལྷམ་གནང་ནས་དེ་སྒྲ་ཀྲོག་ཀྲོག་
ཟེར་བ་བཀག་པ་ལྟ་བུའོ། །དགག་པའི་རྗེས་སུ་དགག་པ་བཅས་པ་ནི། དང་པོར་

མི་ཚངས་སྤྱོད་བཀུག་ནས་ཕྱིས་སྤྲ་མོ་ལ་མི་ཚངས་སྤྱོད་བཀག་པ་ལྟ་བུའོ། །དགག་
པའི་རྗེས་སུ་སྒྲུབ་པ་བཅས་པ་ནི་སྔར་ཕྱི་བཞིན་འབྲང་བའི་དགེ་སྦྱོང་མདུན་དུ་འགྲོ་
བ་བཀག་ནས་ཉམ་ང་བ་ལ་སོགས་པའི་ཚེ་མདུན་དུ་འགྲོ་དགོས་པར་བསྟན་པར་ལྟ་
བུའོ། །དགག་པའི་རྗེས་སུ་གནང་བ་བཅས་པ་ནི། དུས་མིན་གྱི་ཁ་ཟས་ཟ་བ་བཀག་
ནས་ནད་པ་ལ་དུས་མིན་པར་དུས་རུང་གི་ཁ་ཟས་གནང་བ་ལྟ་བུའོ། །
རྗེས་བཅས་རྣམས་ཀྱི་བཅས་པའི་མཚན་ཉིད་དོར་རམ་མི་དོར་ཞེ་ན། སྒྲུབ་
པའི་རྗེས་སུ་སྒྲུབ་པ་དང་། གནང་བའི་རྗེས་སུ་གནང་བ་དང་། དགག་པའི་རྗེས་
སུ་དགག་པ་བཅས་པ་གསུམ་ནི་བཅས་པའི་མཚན་ཉིད་མི་འདོར་ཏེ། སྔར་བཅས་
ཀྱི་རིགས་མ་དོར་བར་སོ་ན་ཡོད་ཅིང་རྗེས་སུ་བཅས་པའི་དགོས་པ་ནི་གང་ཟག་གི་
ལོག་རྟོག་བསལ་བའི་ཕྱིར་རོ། །ལྷག་མ་དྲུག་ནི་སྔར་བཅས་ཀྱི་མཚན་ཉིད་དོར་ཏེ་
སྔར་གྱི་སྒྲུབ་པའི་རྒྱུ་མཚན་དོར་ནས་དགག་དགོས་པར་བཅས་པ་སོགས་ཡིན་པའི་
ཕྱིར་རོ། །བཀག་པ་ཙམ་བཅས་པ་ཞེས་བས་བསྟན་ཟིན་པས། སྲོག་ལ་བབ་ཀྱང་
མི་བྱའོ་ཞེས་བཀག་པ་སྟེ། དཔེར་ན་ང་ལ་སྟོན་པར་སྨྲ་བ་རྣམས་ཀྱིས་ཐ་ན་རྩྭའི་མཆོག་
མས་ཀྱང་ཆང་མི་བླུད་མི་འཐུང་ངོ་ཞེས་གསུངས་པ་དང་། སྲོག་གཅོད་པ་ལ་སོགས་
པ་རང་བཞིན་གྱི་ཁ་ན་མ་ཐོ་བ་དང་བཅས་པ་མི་བྱའོ་ཞེས་གསུངས་པ་ལྟ་བུ་མངོན་
པར་ཤེས་པ་ཉིད་དང་། གནང་བ་ཙམ་བཅས་པ་ཞེས་པས་བསྟན་ཟིན་པས། གཞི་
དེ་བྱས་ཀྱང་ལྟུང་བ་མེད་མ་བྱས་ཀྱང་ལྟུང་བ་མེད་པའི་གནང་བ་སྟེ། དཔེར་ན་ཕས་
ཀྱི་རྒོལ་བ་ཚར་བཅད་པའི་ཕྱིར་དུ་ཉིན་མོའི་སུམ་ཆ་བདེ་བ་མིན་པ་ལ་ཕྱི་རོལ་པའི་
བསྟན་བཅོས་བཀླག་པ་གནང་བ་ལྟ་བུ་མངོན་པར་ཏེ་གསལ་བར་ཤེས་པ་ཉིད་དོ། །
གཉིས་པ་ལ་གཉིས། ཡན་ལག་ཐུན་མོང་བ། ཐུན་མོང་མ་ཡིན་པའོ། །དང་

པོ་ནི། མངོན་མཐོ་དང་ངེས་ལེགས་འཐོབ་པ་ལ་བར་དུ་གཅོད་པ་སྲོག་གཅོད་པ་སོགས་
མངོན་པར་ཤེས་པ་ཉིད་དང་། དེ་ལ་བར་དུ་གཅོད་པ་མིན་པ་སྒྲུབ་པ་དང་གནང་
བའི་བྱ་བ་མངོན་པར་ཤེས་པ་ཉིད་དང་། འདི་གཉིས་ཀྱིས་འདུལ་བ་ལ་གནས་པའི་
དོན་བསྟན་ནོ། །ཡན་ལག་གཉིས་པོ་དེ་གཞན་ལ་གསལ་བར་སྟོན་ནུས་པའི་སྨྲ་བ་
པོ་ཉིད་དང་། སློབ་མ་ལ་སོགས་པ་བྱ་བ་མིན་པ་ལས་ལྡོག་ཅིང་བྱ་བ་ལ་འཇུག་པ་
དང་རྗེས་སུ་མཐུན་པར་སྟོན་པ་ཉིད་དེ། གཉིས་པ་ནི། བཞི་པོ་དེ་ཇི་ལྟར་ལྔ་པ་ཡིན་
ཞེ་ན། བདག་ཉིད་ཡུལ་གཞན་དུ་འགྲོ་བ་ལྟ་བུའི་ཚེ་སློབ་མ་གནས་གཞན་ལ་གཏན་
དུ་གནས་འཆར་གཞུག་ནུས་པ་ཉིད་དང་། བཞི་པོ་དེ་སྦྱར་བས་ལྔ་པ་གཅིག་གོ །བདག་
ཉིད་ཡུལ་དེ་ཉིད་དུ་སྤོ་བ་སོགས་སྤྱོད་པ་ལྟ་བུའི་ཚེ་སློབ་མ་གནས་གཞན་ལ་རེ་ཞིག་
གནས་འཆར་གཞུག་ནུས་པ་ཉིད་དང་། བཞི་པོ་དེ་སྦྱར་བས་ལྔ་པ་གཅིག་གོ །གསུམ་
པ་ཚིག་དོན་གཉིས་ཀ་ཤེས་པའི་ཡོན་ཏན་ནི། དེས་ངན་སོང་དུ་ལྟུང་བར་བྱེད་པས་
ན་ལྟུང་བ་སྡེ་ལྔ་མངོན་པར་ཤེས་པ་ཉིད་དང་། དེ་ལས་བཟློག་པ་བྱ་བའི་ཆ་རྣམས་
ལྟུང་བ་མིན་པ་མངོན་པར་ཤེས་པ་ཉིད་དང་། དེ་གཉིས་ནི་སློབ་མ་བྱ་བ་ལ་སྦྱོར་བ་
དང་། བྱ་བ་མིན་པ་ལས་བཟློག་པ་ལ་དགོས་སོ། །ཡང་བ་དང་ལྕི་བ་ཉིད་ནི་བསྡུ་
བར། ངོ་བོ་ཉིད་དང་བྱེད་པ་དང་། །གཞི་དང་བསམ་དང་ཚོགས་པའོ། །ཞེས་
བཤད་དེ། ངོ་བོ་ཉིད་ཀྱིས་ལྕི་ཡང་ནི་གོང་མ་ལྕི་ལ་འོག་མ་ཡང་བའམ། ཕམ་པ་
ལྷག་མ། དེ་མན་ཆད་རྣམས་ཆེ་འབྲིང་ཆུང་ངུའོ། །བྱེད་པའི་སྒོ་ནས་ལྕི་ཡང་ནི་
སྦྱོར་བ་དྲག་ཞན་ཏེ་མི་ཤེས་པ་དང་བག་མེད་པས་བྱས་པ་ཡང་། ཉོན་མོངས་མང་
བས་བྱས་པ་འབྲིང་། མ་གུས་པས་བྱས་པ་ལྕི་བའོ། །གཞིའི་སྒོ་ནས་ལྕི་ཡང་ནི་ཡུལ་
ཁྱད་པར་ཅན་ལ་བརྟེན་པ་ལྕི། ཕལ་པ་ལ་བརྟེན་པ་ཡང་སྟེ་མི་བསད་ན་ཕམ་པ། དུད་

འགྲོ་བསད་ན་ལྟུང་བྱེད་ལྟ་བུའོ། །བསམ་པའི་སྒོ་ནས་ལྕི་ཡང་ནི་ཀུན་སློང་དྲག་ཞན་
ནོ༑ ༑ཚོགས་པའི་སྒོ་ནས་ལྕི་ཡང་ནི་ལྔ་ཚུན་ཆད་ཡང་། དེ་ནས་གྲངས་ཤེས་པ་
ཚུན་ཆད་འབྲིང་། གྲངས་མི་ཤེས་པ་ལྕིའོ། །རྟེན་གྱི་སྒོ་ནས་ལྕི་ཡང་ནི། མཁས་
པས་བྱས་པ་ཡང་། མི་ཤེས་པས་བྱས་པ་ལྕི་སྟེ། མི་མཁས་པས་ན་སྡིག་པ་ཆུང་
ངུ་བྱས་ཀྱང་འོག་ཏུ་འགྲོ། །མཁས་པས་ཆེན་པོ་བྱས་ཀྱང་གནོད་པ་རབ་ཏུ་སྤོང་བར་
འགྱུར། །ལྕགས་ཀྱི་གོང་བུ་ཆུང་ཡང་ཆུའི་གཏིང་དུ་འབྱིང་འགྱུར་ལ། །དེ་ཉིད་
སྣོད་དུ་བྱས་ན་ཆེ་ཡང་སྟེང་དུ་འཕྱོ་བར་འགྱུར། །ཞེས་གསུངས་པ་ལྟ་བུའོ། །དེ་
དག་མངོན་པར་ཤེས་པ་ཉིད་དང་། དེས་འདུལ་བའི་དོན་ཤེས་པ་བསྟན་ནོ། །ཚིག་
ཤེས་པ་ནི་སོ་སོར་ཐར་པའི་མདོ་དང་། འདུལ་བ་རྒྱས་པ་མཐའ་དག་ཁ་ཏོན་དུ་ཐོན་
པ་ཉིད་དོ། །
གཉིས་པ་རྗེས་བཅས་ཀྱི་སྐབས་ནི། ལོ་བཅུ་ལོན་པ་ལྔ་པ་དང་མི་ལྡན་པ་
དག་གིས་ཇི་ལྟར་བྱ་ཞེ་ན། རྒན་པ་ཆོས་ལྔ་ལྡན་མཚམས་ནང་དེ་ན་མེད་ན་གཞོན་
པ་ལྔ་ཕྲུགས་དང་ལྡན་པ་ལ་གནས་བཅའ་འོ། །གཞིར། བཙུན་པ་དགེ་སློང་བསྙེན་
པར་རྫོགས་ནས་ལོ་དྲུག་ཅུ་ལགས་ལ་དེ་སོ་སོར་ཐར་པའི་མདོ་གདོན་པ་རྒྱས་པར་
བཀླགས་པ་དང་ཐོན་པ་མ་ལགས་ན་དེས་ཀྱང་གཞན་ལ་གནས་པས་མཆིས་པར་བགྱི་
བའམ། ཉེ་བར་འཁོར་དེས་ཀྱང་གཞན་ལ་གནས་པས་འདུག་པར་བྱའོ་ཞེས་གསུངས་
སོ༑ ༑འོ་ན་དེས་ཉེ་གནས་ཀྱི་ཚུལ་ཁྲིམས་ཐམས་ཅད་བྱ་དགོས་སམ་ཞེ་ན། རྒན་
པས་གཞོན་པ་ལ་ལུས་འདུད་དེ་ཕྱག་བྱ་བ་འབའ་ཞིག་མ་གཏོགས་པ་གཞན་ཐམས་
ཅད་བྱའོ། །དེ་དག་ཐམས་ཅད་ལམ་དུ་ཞུགས་པས་ཀྱང་ངེས་པར་བྱ་དགོས་སམ་
ཞེ་ན། ལོ་ལྔ་ལོན་ཞིང་ལྷན་ཅིག་སྦྱར་བ་ཐ་མ་དང་ལྡན་ན་གནས་མ་བཅས་པར་ཡུལ་

གཞན་དུ་ལྗོངས་རྒྱུར་འགྲོ་བར་བྱའོ། །འདིར་ལོ་ལྔ་ལོན་པ་དང་ལྷན་ཅིག་སྦྱར་བ་
ཐ་མ་དང་ལྡན་པ་གང་གཙོ་ཞེ་ན། གཉིས་ཀ་གཙོ་སྟེ། དེས་ན་དེ་གཉིས་ལྡན་པ་
ལས་གཞན་དུ་གང་རུང་མི་ལྡན་ན་དགྲ་བཅོམ་པ་སྔོན་གྱི་གནས་དྲན་པས་འདས་པ་
དང་། འཆི་འཕོ་བ་དང་སྐྱེ་བ་ཤེས་པས་མ་འོངས་པ་དང་། ཟག་པ་ཟད་པ་ཤེས་
པས་ད་ལྟར་བ་སྟེ་གསུམ་རིག་པ་ཡིན་ཡང་གནས་མ་བཅས་པར་ལྗོངས་རྒྱུ་བར་མི་
བྱའོ། །གླེང་གཞིར། བཙུན་པ་གསུམ་རིག་པ་དྲི་མ་གསུམ་སྤངས་ལ་དེ་ལོ་ལྔ་མ་
ལགས་ཤིང་ཆོས་ལྔ་དང་མི་ལྡན་ན་དེས་ཀྱང་མི་གནས་པར་ལྗོངས་རྒྱུ་ཞིང་འཆི་བར་
མི་བགྱིའམ། ཉེ་བར་འཁོར་མི་བྱའོ་ཞེས་གསུངས་སོ། །འདིས་དགྲ་བཅོམ་པ་ལ་
ལྟུང་བ་འབྱུང་བར་བསྟན་ལ། ཉན་ས་ལས། དགྲ་བཅོམ་པ་ལ་ཉེས་པ་མེད་དེ། ཉོན་
མོངས་ཅན་གྱི་ལྟུང་བ་མི་སྲིད་པའི་ཕྱིར་རོ། །ཞེས་པ་རང་བཞིན་གྱི་ཉེས་པ་མེད་
པ་ལ་དགོངས་ཏེ། གཏམ་གཞིར། དགྲ་བཅོམ་པ་ཉེས་པ་བྱེད་ན་ཐམས་ཅད་ཀྱང་
ལུང་མ་བསྟན་གྱི་ཉེས་པར་འགྱུར་ཏེ་ཞེས་གསུངས་པའི་ཕྱིར་རོ། །འོ་ན་ལོ་ལྔ་ལོན་
པ་ལྗོངས་རྒྱུར་འགྲོར་རུང་བ་ལ་ལྔ་པ་མཚོན་དོན་ཡིན་ནམ་ངེས་བཟུང་ཡིན་ཞེ་ན།
ཁ་ཅིག་ངེས་བཟུང་ཡིན་ཏེ། འགྲེལ་བར། ཅི་སྟེ་ལོ་ལྔ་ལོན་ན་ཡང་ལྷན་ཅིག་སྦྱར་
བ་ཐ་མ་དང་མི་ལྡན་ན་ཡང་འགྲོ་བར་མི་བྱ་སྟེ་ཞེས་དང་། གཞི་ལས། བཙུན་པ་
དགེ་སློང་བསྙེན་པར་རྫོགས་ནས་ལོ་དྲུག་ཅུ་ལགས་ལ། དེས་སོ་སོར་ཐར་པ་དང་
རྒྱས་པ་བཀླགས་པ་དང་ཐོན་པ་མ་ལགས་ན། དེས་མི་གནས་པར་ལྗོངས་རྒྱུར་མཆི་
བར་མི་བགྱིའམ། ཉེ་བར་འཁོར་མི་བྱ་སྟེ་ཞེས་གསུངས་པས་སོ། །ཟེར་ཡང་མཚོན་
དོན་ཡིན་ཏེ། འདི་བག་ཡངས་སུ་གནང་བ་ཡིན་ལ་གཞན་དུ་ན་དེ་ཉིད་ཆེས་དཀོན་
པས་བག་ཡངས་སུ་མི་འགྱུར་བའི་ཕྱིར་དང་རྒྱ་ཆེ་བ་དང་མངོན་པར་རྟོགས་པ་ཕུལ་

དུ་བྱུང་བའི་ལྔ་པ་ཡོད་པའི་ཕྱིར་རོ། །དེས་ན་ལོ་ལྔ་ལོན་པ་མཚོན་དོན་ཡིན་པ་ལྟར་
ལྔ་པ་ཐ་མས་ཀྱང་ལྔ་པ་གཞན་མཚོན་པ་ཡིན་ལ། གོང་གི་ལུང་དེ་དག་གིས་མི་གནོད་
དེ༑ དེ་དག་མཚོན་དོན་ཡིན་པར་ལན་འདེབས་པའི་ཕྱིར། ཐ་མ་དེས་མཚོན་པ་
ནི་བཤད་མ་ཐག་པའི་ཉེ་བ་ཡིན་པས་སོ། །གནས་ཀྱི་སྐབས་སོ། །
གསུམ་པ་འགལ་རྐྱེན་བར་ཆད་ཀྱི་མཚན་ཉིད་ལ་གཉིས། སྤྱི་དོན་དང་། ཚིག་
དོན་ནོ། །དང་པོ་ནི། བར་ཆད་ཀྱི་ངོ་བོ་ནི་ཆོས་འདི་བའི་རབ་བྱུང་སོགས་བྱར་
རུང་བའི་གེགས་ཡིན་ལ། བར་ཆད་ལ་དབྱེ་ན་བཞི་སྟེ། སྡོམ་པ་སྐྱེ་བ་ལ་བར་དུ་
གཅོད་པ་དང་། སྡོམ་པ་གནས་པ་ལ་བར་དུ་གཅོད་པ་ཕ་མས་མ་གནང་བ་ལྟ་བུ་དང་།
སྡོམ་པ་ཁྱད་པར་དུ་འགྲོ་བ་ལ་བར་དུ་གཅོད་པ་ནད་པ་ལྟ་བུ་དང་། སྡོམ་ལྡན་མཛེས་
པ་ལ་བར་དུ་གཅོད་པ་ལག་རྡུམ་ལ་སོགས་པ་ལྟ་བུའོ། །དང་པོ་ལ་བཞི་སྟེ། ལུས་
ཀྱི་རྟེན་མིན་པས་སྡོམ་པ་མི་སྐྱེ་བ་དུད་འགྲོ་དང་སྒྲ་མི་སྙན་པ་ལ་སོགས་པ་ལྟ་བུ་དང་
ལས་སྒྲིབ་ཀྱི་དབང་གིས་སྡོམ་པ་མི་སྐྱེ་བ་མཚམས་མེད་བྱས་པ་ལྟ་བུ་དང་། གནས་
སྐབས་ཀྱི་དབང་གིས་སྡོམ་པ་མི་སྐྱེ་བ་ཁྱིམ་པའི་ཆ་ལུགས་ཅན་ལྟ་བུ་དང་། བསམ་
པའི་དབང་གིས་སྡོམ་པ་མི་སྐྱེ་བ་ལེན་སེམས་ལོག་པ་ལྟ་བུའོ། །བར་ཆད་དེ་ངོ་བོའི་
ཆ་ནས་བསྡུ་ན། སྡོམ་པ་སྐྱེ་བ་ལ་བར་དུ་གཅོད་པ་གཙོ་བོའི་བར་ཆད་དང་། སྐྱེ་
ཡང་རབ་ཏུ་དབྱུང་བར་མི་འོས་པ་གཙོ་བོ་མིན་པའི་བར་ཆད་གཉིས་སུ་འདུས་ལ།
དུས་ཀྱི་ཆ་ནས་ལོ་ཉི་ཤུ་མ་ལོན་པ་དང་། ཕ་མས་མ་གནང་བ་ལྟ་བུ་རེ་ཞིག་པའི་བར་
ཆད་དང་། ཕ་མ་བསད་པ་ལྟ་བུ་གཏན་དུ་བའི་བར་ཆད་གཉིས་སུ་འདུའོ། །བར་
ཆད་ཀྱི་བྱེད་ལས་ནི། འབོགས་པ་པོ་ལ་ལྷག་མ་དང་ལྟུང་བྱེད་ཉེས་བྱས་ཅི་རིགས་
པ་བསྐྱེད་པ་དང་། ལེན་པ་པོ་ལ་སྡོམ་པ་སྐྱེ་བ་ལ་བར་དུ་གཅོད་པ་སོགས་བཞི་བྱེད་

དོ༑ ༑བར་ཆད་རྣམས་སྐྱེས་པ་དང་བུད་མེད་ཀྱི་རྟེན་གང་ལ་བཞག་ཅེ་ན། བུད་
མེད་འདྲ་བའི་སྐྱེས་པ་དང་། བུད་མེད་ཀྱིས་དུབ་པ་ལྟ་བུ་སྐྱེས་པ་ཁོ་ན་ལ་བཞག །སྔོན་
རབ་ཏུ་བྱུང་བ་དང་། དགེ་སློང་མའི་ཕམ་པ་ཐུན་མོང་མིན་པ་བཞི་ལྟ་བུ་ནི་བུད་མེད་
ཁོ་ན་ལ་བཞག །ཕ་མ་བསད་པ་སོགས་ཕལ་ཆེ་བ་སྐྱེས་པ་དང་བུད་མེད་གཉིས་ཀ་
ལ་བཞག་གོ །ལྟུང་བ་བསྐྱེད་པ་ལ་དངོས་པོ་དང་འདུ་ཤེས་གང་གཙོ་ཆེ་ཞེ་ན། བར་
ཆད་ཅན་རབ་ཏུ་བྱུང་པས་ལྟུང་བ་བསྐྱེད་པ་ལ་འདུ་ཤེས་གཙོ་ཆེ་ལ། བར་ཆད་དུ་
འགྱུར་བའི་ལྡོག་པ་ནས་སྤྱིར་བཏང་ལ་དངོས་པོ་གཙོ་ཆེའོ། །ཅིའི་ཕྱིར་བར་ཆད་
ཅེས་བྱ་ཞེ་ན། རང་རང་གི་སྐབས་ཀྱི་སྡོམ་པ་སྦྱིན་དུ་རུང་བའི་གེགས་བྱེད་པས་བར་
ཆད་བྱེད་ཅེས་བྱའོ། །བར་ཆད་དྲིས་པའི་དགོས་པ་གང་ཞེ་ན། དགོས་པ་ཡོད་དེ།
བར་ཆད་མ་དྲིས་པའི་ཉེས་པ་ཁེགས་པ་དང་། བར་ཆད་ཡོད་མེད་རྟོགས་པའི་ཕྱིར་
རོ༑ ༑ཡུལ་གང་ལ་འདྲི་ན། རབ་བྱུང་བསྙེན་རྫོགས་ཀྱི་ཕྱིར་འོངས་པ་ལ་དངོས་
སུ་དྲིའོ། །གང་གིས་འདྲི་ན་རབ་བྱུང་གི་ཚེ་དང་པོའི་མཁན་པོས་དྲི། བསྙེན་རྫོགས་
ཀྱི་ཚེ་གསང་སྟེ་སྟོན་པ་དང་ལས་བྱེད་པས་དྲིའོ། །ཚུལ་ཇི་ལྟར་དྲི་ཞེ་ན། འགལ་
རྐྱེན་རྣམས་ནི་མ་བསད་པ་མ་ཡིན་ནམ་ཞེས་དགག་ཚིག་གིས་དྲི་ལ། མཐུན་རྐྱེན་
རྣམས་ཆོས་གོས་གསུམ་དང་ལྷུང་བཟེད་ཚང་ངམ་ཞེས་པ་ལྟ་བུ་སྒྲུབ་པའི་ཚིག་གིས་
དྲིའོ། །དྲིས་ནས་བར་ཆད་དང་མི་ལྡན་ན་ཁོ་བོས་ཁྱོད་རབ་ཏུ་དབྱུང་བར་བགྱིའོ་
ཞེས་པ་ལྟ་བུ་སྐབས་དབྱེ་ལ། བར་ཆད་ལྡན་ན་སོང་ཞིག་ཅེས་བརྗོད་པར་བྱའོ། །
གཉིས་པ་ཚིག་དོན་ལ་བཞི། བསམ་པ་དང་ལུས་རྟེན་རུང་མ་ཐོབ་པ་སྐྱེ་བ་
ལ་བར་དུ་གཅོད་པ་དང་། གཞན་གྱི་དབང་དུ་གྱུར་པ་དང་། ལུས་ཐོབ་པ་ལས་
ཉམས་པ་དང་། རྣམ་པར་སྨིན་པ་དང་ལས་ཀྱི་སྒྲིབ་པས་མི་སྐྱེ་བར་བསྟན་པ་དང་།

སྐྱེ་ཡང་རབ་ཏུ་དབྱུང་བར་མི་འོས་པའི་བར་ཆད་དོ། །དང་པོ་ལ་གཉིས། བསམ་
པ་རྟེན་རུང་མ་ཐོབ་པ། ལུས་རྟེན་རུང་མ་ཐོབ་པའོ། །དང་པོ་ལ་གསུམ་ལས། བར་
ཆད་དྲི་ཚུལ་མུ་སྟེགས་ཅན་ལ་མཚོན་པ་ནི་། དང་པོའི་མཁན་པོ་ཉིད་ཀྱིས་བར་ཆད་
དྲིས་ནས་ཡོངས་སུ་དག་པ་ལ་སྐབས་དབྱེའོ་ཞེས་བཤད་ན། བར་ཆད་གང་དྲི་ཞེ་
ན༑ རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་མཁན་པོས་ཁྱོད་རྟག་ཆད་ཀྱི་ལྟ་
བ་ཅན་གྱི་མུ་སྟེགས་ཅན་མ་ཡིན་ནམ་ཞེས་དྲི་བར་བྱ་ཞིང་བསྙེན་པར་རྫོགས་པར་
བྱེད་པ་དག་གིས་ཀྱང་དྲི་བར་བྱའོ། །དག་གིས་ཞེས་མང་ཚིག་སྨོས་པ་ནི་བསྙེན་པར་
རྫོགས་པར་བྱེད་པ་དག་གིས་གསང་སྟེ་སྟོན་པ་བསྐོས་ནས་དེས་དྲིས་པ་ལ་དེ་དག་གིས་
དྲི་ཞེས་བཏགས་པ་ཡིན་ནོ། །དྲིས་པའི་ཚེ་མུ་སྟེགས་ཅན་ཡིན་ཟེར་ན་ཤཱཀྱ་དང་མེ་
ལ་ལྷར་བཟུང་ནས་སྦྱིན་སྲེག་བྱེད་པ་དང་རལ་པ་རིང་པོར་འཇོག་པའི་ཆ་ལུགས་ཅན་
གཉིས་ནི་རབ་ཏུ་དབྱུང་སྟེ། དེ་གཉིས་ཀྱི་རབ་བྱུང་བསྙེན་རྫོགས་བདེན་གྱི་རྒྱུས་མ་
ཡིན་པའི་ཕྱིར་ཏེ། དགེ་སློང་དག་ད་ནི་ཉེ་དུ་རྣམས་ལ་ཉེ་དུའི་ཡོངས་སུ་སྤང་བ་སྦྱིན་
ནོ་ཞེས་དང་། མེ་པ་རལ་པ་ཅན་ནི་ལས་རྒྱུ་འབྲས་ཁས་ལེན་པའི་ཕྱིར་རོ། །དེ་
གཉིས་མ་གཏོགས་པའི་སེམས་མགུ་བར་མ་གྱུར་བའི་མུ་སྟེགས་ཅན་རབ་ཏུ་དབྱུང་
བ་དང་བསྙེན་པར་རྫོགས་པར་མི་བྱའོ། །གཉིས་པ་ཚིག་ཚེགས་ཆུང་བའི་ཕྱིར་མིང་
དང་མིང་ཅན་སྦྱར་བ་ནི། བཀོལ་བ་མིང་ངོ་། །དེའི་མིང་ཅན་དེ་ནི་མདོ་སྔ་མའི་
མུ་སྟེགས་ཅན་དང་ཕྱི་མའི་ཤཱཀྱ་ལ་སོགས་པའི་མཇུག་གི་མུ་སྟེགས་ཅན་ཟུར་དུ་བཀོལ་
བ་སྟེ་བོར་བའོ། །དེས་ན་འོག་ནས་བཀོལ་བ་ཞེས་པའི་སྒྲ་ཡོད་པ་དེར། རབ་ཏུ་
འབྱུང་བའི་ཕྱིར་ཉེ་བར་འོངས་པ་ལ་ཆེ་གེ་མོ་མ་ཡིན་ནམ་ཞེས་དྲི་བར་བྱ་ཞིང་བསྙེན་
པར་རྫོགས་པར་བྱེད་པ་དག་གིས་ཀྱང་ངོ༌། །དེ་དྲིས་པ་ན་ཡིན་ཟེར་ན་རབ་ཏུ་འབྱུང་

བ་དང་བསྙེན་པར་རྫོགས་པར་མི་བྱའོ་ཞེས་སྦྱར་བའི་དོན་ཡིན་ནོ། །གང་ལ་སྦྱོར་
བ་ནི་འོག་ནས་སྟོན་ནོ། །གསུམ་པ་ཞར་ལ་མགུ་བ་བརྟག་པ་ནི། འོ་ན་སེམས་མགུ་
བར་མ་གྱུར་བའི་མུ་སྟེགས་ཅན་རབ་བྱུང་སོགས་མི་བྱ་ན། ཇི་ཙམ་གྱིས་སེམས་
མགུ་བར་རིག་པར་བྱ་ཞེ་ན། སངས་རྒྱས་ནི་ཐམས་ཅད་མཁྱེན་པ། ཆོས་ནི་ལེགས་
པར་གསུངས་པ། དགེ་འདུན་ནི་ལེགས་པར་ཞུགས་པ་ལ་སོགས་པ་ཡིན་ནོ་ཞེས་
དཀོན་མཆོག་གསུམ་པོ་རྣམས་ཀྱི་བསྔགས་པ་དང་ལམ་ལོག་པར་སྟོན་པ་དང་སྐྲ་འབལ་
བ་དང་ཆུ་དང་མཚོན་གྱིས་འཆི་བ་དང་། གཅེར་བུར་འགྲེང་ཞིང་ཟ་བ་སོགས་མུ་
སྟེགས་ཅན་རྣམས་ཀྱི་བསྔགས་པ་མ་ཡིན་པ་སྒྲོ་མ་བཏགས་པར་ཡང་དག་པར་བརྗོད་
པ་ན་སེམས་མི་གཡོ་ཞིང་མི་འཁྲུགས་པ་ཉིད་ནི་སེམས་མགུ་བར་གྱུར་བ་ཉིད་དོ།།
སེམས་མགུ་བར་གཡོ་སྒྱུས་ཁས་ལེན་པ་ཡང་སྲིད་པས་ལེགས་པར་བརྟག་དགོས་པས་
སེམས་མི་མགུ་བ་དེ་དང་མི་ལྡན་པར་ཁས་ལེན་པའི་མུ་སྟེགས་ཅན་དེ་ལེགས་པར་
མགུ་བར་གྱུར་པ་དེའི་དོན་དགེ་བསྙེན་ཉིད་དུ་བྱས་པའི་མཐའ་ཅན་དེ་ལ་ཆོས་གསུམ་
ལྡན་གྱི་དགེ་འདུན་གྱིས་གསོལ་བཞིའི་ལས་ཀྱིས་མཁན་པོས་སྦྱར་བའི་གོས་ཀྱིས་གནས་
པ་བྱིན་ལ་ཟླ་བ་བཞིར་གནས་པར་བྱའོ། །ཟླ་བ་བཞིའི་བར་དུ་དེའི་ཟས་སུས་སྦྱིན་
ཞེ་ན། དེའི་ཟན་ནི་དགེ་འདུན་ལས་སྦྱིན་ནོ། །དེའི་གོས་ནི་མཁན་པོ་ལས་སྦྱིན་ནོ།།
དེ་ལས་སུ་བསྐོ་བའི་བྱེད་པ་པོ་ཡིན་ཏེ། དེ་དགེ་ཚུལ་ལས་ཀྱང་གཞོན་པའི་ཕྱིར་རོ།།
་གཉིས་པ་ལུས་རྟེན་རུང་མ་ཐོབ་པའི་བར་ཆད་ནི། རབ་ཏུ་འབྱུང་བའི་ཕྱིར་
ཉེ་བར་འོངས་པ་ལ་ལོ་བཅོ་ལྔ་ལོན་ནམ་ཞེས་དྲི་བར་བྱའོ། །ལོ་བཅོ་ལྔ་མ་ལོན་པ་
བྱ་རོག་སྒྲོད་མི་ནུས་པ་དང་། བྱ་རོག་སྐྲོད་ནུས་པ་ལོ་བདུན་མ་ལོན་པ་རབ་ཏུ་དབྱུང་
བར་མི་བྱའོ། །གནས་གཅིག་གི་དྲུང་དུ་དགེ་ཚུལ་གཅིག་ལས་ལྷག་པ་གཉིས་སོགས་

ཉེ་བར་བཞག་པར་མི་བྱ་སྟེ་དེ་གཉིས་ཡན་ཆད་གནས་གཅིག་ཏུ་བཞག་ན་རྩེ་ཞིང་
གཡེང་བའི་ཕྱིར་རོ། །གལ་ཏེ་གཉིས་ལྷན་ཅིག་ཏུ་ངེས་པར་རབ་ཏུ་འབྱུང་སོ་སོར་
རབ་ཏུ་འབྱུང་བར་མི་འདོད་ན་ཅིག་ཅར་རབ་ཏུ་བྱུང་ལ་རྒན་པ་བསྙེན་པར་རྫོགས་
པར་བྱའོ། །དེ་ལྟ་ན་དགེ་ཚུལ་གཅིག་ལས་ལྷག་པ་བཞག་པའི་ཉེས་པ་མེད་དོ། །གལ་
ཏེ་རྒན་པས་ལོ་ཉི་ཤུ་མ་ལོན་ན་གནས་གཞན་པ་རེ་ཞིག་གནས་པའི་དོན་དུ་གཏད་པར་
བྱའོ། །གང་ལ་གཏད་པ་དེས་དགེ་ཚུལ་དེ་མཁན་པོ་ལས་དབྲོག་པར་མི་བྱ་སྟེ། དེ་
ལ་རེ་ཞིག་གཏད་པ་ཡིན་གྱི་གཏན་དུ་བྱིན་པ་མིན་པའི་ཕྱིར་རོ། །དགེ་ཚུལ་དེས་
ལོ་ཉི་ཤུ་ལོན་པའི་ཚེ་སུས་བསྙེན་རྫོགས་བྱ་ཞེ་ན། མཁན་པོས་བསྙེན་པར་རྫོགས་
པར་བྱའོ། །གང་ལ་གཏད་པ་དེས་དེ་མི་སྟེར་བ་ལས་མཐུས་བཀུག་སྟེ་བསྙེན་པར་
རྫོགས་པར་བྱའོ། །གཉིས་པ་ནི། ཀོལ་བ་ཞེས་པ་བྲན་དང་སྦྱར་བར་བྱའོ། །འདི་
སྐྱེ་བ་ཉེས་བྱས་ཡིན་ལ་དགག་བྱ་རིགས་ཆེན་པོ་བསྟན་པ་ལ་འཇུག་པའི་གེགས་དང་
མཁན་སློབ་སོགས་ལ་གནོད་པ་འོང་བ་དང༌། ཁོ་ཉིད་རབ་ཏུ་བྱུང་བ་ལས་འབེབས་
པའོ། །ཁྱོད་བུ་ལོན་ཅན་ཡིན་ནམ་བཏང་སྟེ་བོར་ལ་དེའི་གནས་སུ་ཁྱོད་ལ་ལ་ལའི་
བུ་ལོན་མང་ཡང་རུང་ཉུང་ཡང་རུང་ཅུང་ཟད་ཆགས་པ་མེད་དམ་ཞེས་སོགས་བཀོལ་
བ་དང་སྦྱར་རོ། །གང་ཡང་རུང་ཞེས་པས་ཉུང་ངུས་ཀྱང་བར་ཆད་དུ་འགྱུར་བར་
བསྟན། རབ་བྱུང་གི་ཚེ་བུ་ལོན་ཆགས་པ་མིན་ནམ་ཞེས་གསུངས་པ་དང་འདི་གཉིས་
གང་བྱས་ཀྱང་རུང་ངོ་། །བུ་ལོན་ཅན་ཐམས་ཅད་རབ་ཏུ་དབྱུང་བར་མི་བྱ་བས་
མ་ཁྱབ་སྟེ། བུ་ལོན་འཇལ་བར་ནུས་སོ་ཟེར་ན་རབ་ཏུ་དབྱུང་ངོ༌། །ཕ་མས་མ་
གནང་བ་སྔར་རབ་ཏུ་བྱུང་བའམ་གནང་ཡང་ཕྱིས་བཀག་པ་ནི་རབ་ཏུ་དབྱུང་བར་
འདོད་པ་ཕ་མ་མིའི་འགྲོ་བ་པ་གཉིས་ཀའམ། གང་རུང་གསོན་ཅིང་ཕ་མ་དེ་གཉིས་

ཀྱིས་རབ་ཏུ་འབྱུང་བར་མ་གནང་བ་དངོས་སམ་བརྒྱུད་པས་རྒྱལ་པོའམ་ཕ་མའི་བཀའ་
ལས་འདའ་མི་ནུས་པའི་ཡུལ་ཐག་མི་རིང་བ་ཞག་བདུན་རབ་ཏུ་མི་དབྱུང་བར་ཞག་
བདུན་བསྲེལ་བར་བྱའོ། །བརྐུས་སོའི་སྐུར་བ་སྤང་བའི་ཕྱིར་རོ། །དེ་ལྟ་བུ་དེ་ཡུལ་
ཐག་རིང་ན་ཡང་ཞག་བདུན་བསྲེལ་བའི་འོག་ཏུ་དགེ་འདུན་ལ་མ་ཞུས་པར་རབ་ཏུ་
དབྱུང་བར་མི་བྱའོ། །རབ་ཏུ་དབྱུང་བར་འདོད་པ་ཞག་བདུན་བསྲེལ་བ་དེའི་ཟན་
ནི་དགེ་འདུན་གྱིས་གནང་བ་བྱིན་ན་དགེ་འདུན་གྱི་ལས་བྱིན་ན་རུང་ངོ་། །གལ་ཏེ་
གཅིག་ལ་མ་ཞུས་ནའང་མི་སྦྱིན་ནོ། །བཀོལ་བ་ཕ་མས་གནང་ངམ། ཞེས་བརྗོད་
ལ་མཇུག་ཏུ་ཡུལ་ཐག་རིང་བ་ནི་མ་གཏོགས་སོ། །རབ་ཏུ་འབྱུང་བའི་ཕྱིར་ཉེ་བར་
འོངས་པ་ལ་ནད་པ་མ་ཡིན་ནམ་ཞེས་དྲི་བར་བྱའོ། །ཡང་ན་ཁྱོད་ལ་ནད་གང་ཡང་
རུང་བ་མེད་དམ་ཞེས་བྱ་བར་ཡང་དྲིར་རུང་ངོ་། །རུང་ངོ་ཞེས་པ་ནི་དེ་གཉིས་གང་
རུང་བརྗོད་པས་ཆོག་པའི་དོན་ནོ། །བསྙེན་པར་རྫོགས་པར་བྱེད་པ་དག་གིས་ནི།
བསྒྲུབ་བྱ་དེ་ལ་མི་རྣམས་ཀྱི་ལུས་ལ་ནད་ཀྱི་རྣམ་པ་འདི་ལྟ་བུ་འདི་དག་འབྱུང་བ་འདི་
ལྟ་སྟེ། མཛེ་དང་འབྲས་དང་ཞེས་སོགས་བྱེ་བྲག་ཏུ་བྱས་ནས་དྲིའོ། །ནད་པ་རབ་
ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །བཀོལ་བ་དངོས་སུ་མ་སྦྱར་བ་
ནི༑ སྤྱིར་འདྲི་བ་དང་བྱེ་བྲག་ཏུ་འདྲི་བ་གཉིས་ཡོད་པས་སོ། །བར་ཆད་ཀྱི་ནད་
ནི་ནད་གང་རུང་མངོན་གྱུར་དང་ལྡན་པའོ། །དགག་བྱ་ནི་སྡོམ་པ་ཁྱད་པར་དུ་འགྲོ་
བའི་བར་ཆད་དང་། འབོགས་པ་པོ་ལ་ཉེས་བྱས་བསྐྱེད་པའོ། །རབ་བྱུང་གི་ཚེ་
ནད་སྤྱི་ཙམ་དྲིས་པས་ཆོག་ལ་བསྙེན་རྫོགས་ཀྱི་ཚེ་ནད་བྱེ་བྲག་ཏུ་ཕྱེ་ནས་འདྲི་དགོས་
པའི་རྒྱུ་མཚན་ཅི་ཞེ་ན། རྒྱུ་མཚན་ཡོད་དེ། རབ་བྱུང་ནི་ལོ་བདུན་ལོན་པ་ལ་རུང་
བས་དེའི་ཚེ་ནད་ཅུང་ཟད་ཙམ་ལ་ཡང་ནད་དུ་འཛིན་པས་རྟོགས་སླ་ལ། བསྙེན་རྫོགས་

ནི་ལོ་ཉི་ཤུ་ལོན་པ་ཡན་ཆད་ལ་བྱེད་པས་དེའི་ཚེ་ནད་ཅུང་ཟད་ཙམ་ལ་ནད་དུ་མི་འཛིན་
པས་བྱེ་བྲག་ཏུ་ཕྱེ་ནས་མ་དྲིས་ན་རྟོགས་དཀའ་བའི་ཕྱིར་རོ། ། །
གསུམ་པ་ནི། བཀོལ་བ་རྒྱུ་ལས་ལྡོག་པའི་ཆད་པ་ཁས་མི་ལེན་པ་ཡན་ཆད་
ལ་སྦྱར་ལ། སྤྲུལ་པ་སོགས་འདི་ལ་སྡོམ་པ་སྐྱེ་བའི་ཆོས་ཉིད་མེད་པར་ཡང་མ་ནིང་
སོགས་དང་འདྲའོ། །སྡོམ་པ་སྐྱེ་བའི་ཆོས་ཉིད་མེད་པ་དེ་ལྟ་བུ་རབ་ཏུ་བྱུང་བ་དང་
བསྙེན་པར་རྫོགས་པའི་རྟགས་ཅན་ནི་དགེ་འདུན་གྱིས་བསྙིལ་བར་བྱའོ། །མི་མ་
ཡིན་པ་མིར་སྤྲུལ་པའོ། །རབ་ཏུ་འབྱུང་བའི་ཕྱིར་ཉེ་བར་འོངས་པ་ལ་སྤྲུལ་པ་མིན་
ནམ་ཞེས་འདྲི་བར་བྱ་ཞིང་བསྙེན་པར་རྫོགས་པར་བྱེད་པ་དག་གིས་ཀྱང་དྲི་བར་བྱའོ།།
སྤྲུལ་པ་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །འདི་ལ་སྐྱེ་བའི་ཆོས་
ཉིད་མེད་པར་ཡང་འདྲའོ། །དེ་ལྟ་བུ་རྟགས་ཅན་ནི་བསྙིལ་བར་བྱའོ་ཞེས་སྦྱར། མ་
ནིང་སོགས་ལའང་དེ་བཞིན་ནོ། །མི་མ་ཡིན་པ་ལ་སོ་ཐར་གྱི་སྡོམ་པ་མི་སྐྱེ་བའི་རྒྱུ་
མཚན་ནི། ལྷ་འདོད་ཡོན་ལ་ཡིད་གཡེངས། ངན་སོང་གསུམ་རང་རང་གི་སྡུག་
བསྔལ་གྱིས་གཡེངས་པའི་ཕྱིར་རམ། ལྷ་ལ་ཡང་དག་པར་ལེན་པ་མེད། ངན་སོང་
པ་རྣམས་ངོ་ཚ་ཤེས་པ་དང་ཁྲེལ་ཡོད་ཤས་ཆེན་པོ་མེད་པའི་ཕྱིར་རོ། །སྤྲུལ་ནུས་
པའི་མི་ལ་སྡོམ་པ་སྐྱེར་རུང་ལ། འགྲེལ་ཆུང་ལས། སྤྲུལ་ནུས་པའི་མི་སྤྲུལ་པས་
བསྙེམས་ནས་ང་རྒྱལ་ཆེ་བས་སྡོམ་པ་མི་སྐྱེ་བར་བཤད་དོ། །རྟེན་གཅིག་ལ་ཉོན་མོངས་
པ་གཉིས་ཀྱིས་གནོད་པ་འམ། གནོད་པས་དབང་པོ་ཉམས་པའི་མ་ནིང་བཀོལ་བ་
དང་སྦྱར་རོ། །དེ་ལ་སྡོམ་པ་མི་སྐྱེ་བའི་རྒྱུ་མཚན་ནི་རྟེན་གཉིས་ཀའི་ཉོན་མོངས་
ཤས་ཆེ་བའི་ཕྱིར་རམ། སོ་སོར་རྟོག་མི་བཟོད་པ་དང་། ངོ་ཚ་ཤེས་པ་དང་། ཁྲེལ་
ཡོད་ཤས་ཆེར་མེད་པའི་ཕྱིར་རོ། །མ་ནིང་དེ་ནི་རྣམ་པ་ལྔའོ། །གང་ཞེ་ན། སྐྱེས་

ཙམ་ནས་ཕོ་མོ་གཉིས་ཀའི་མཚན་ཡོད་པའམ། མཚན་གཏན་ནས་མེད་པ་དབྱིབས་
སྐྱེས་པ་འདྲ་བ་སྐྱེས་ནས་མ་ནིང་སྟེ། ཚིག་ལེར། གང་སྐྱེས་ཉིད་ནས་མཚན་མ་
ནི༑ གཉིས་ཀའམ་མེད་པ་སྐྱེས་ནས་ཡིན། །ཞེས་སོ། །ཟླ་ཕྱེད་ཕོའི་འདོད་པ་བསྟེན།
ཟླ་ཕྱེད་མོའི་འདོད་པ་བསྟེན་པས་ཟླ་བ་ཕྱེད་པའི་མ་ནིང་དང་། དེས་ཟླ་བ་གཅིག་
པའི་མ་ནིང་སོགས་ཀྱང་མཚོན་ཏེ། ཚིག་ལེར། འདིར་ནི་སོགས་སྒྲ་མི་མངོན་དང་།།
ཟླ་སོགས་མ་ནིང་གྲུབ་པ་ཡིན། །ཞེས་སོ། །གཟུགས་ཁམས་པ་ལ་ཕོ་མོའི་མཚན་
མེད་ཀྱང་མ་ནིང་མིན་ནོ། །སྐྱེས་པའམ་བུད་མེད་གཞན་གྱིས་བརྩལ་བ་ན་དབང་
པོ་ལས་སུ་རུང་བ་ལྡང་གཞན་གྱི་ཆ་མི་ལྡང་བ་འཁྱུད་ནས་ལྡང་བའི་མ་ནིང་དང་།
གཞན་གྱིས་བརྩལ་བའི་བུད་མེད་ལ་སོགས་པ་མཐོང་བའི་ཚེ་ཕྲག་དོག་གིས་དབང་
པོ་ལས་སུ་རུང་གིས་གཞན་གྱི་ཚེ་མིན་པ་ཕྲག་དོག་ཅན་གྱི་མ་ནིང་དང་། ཕྱིའི་དབང་
པོ་བཅད་པ་ལ་སོགས་པས་ཉམས་པའི་མ་ནིང་ངོ་། །ལྔ་པོ་འདི་ཐམས་ཅད་བསྙིལ་
བར་བྱའམ་ཞེ་ན་མ་ནིང་ལྔ་པོ་འདི་ལས་ཐ་མ་ཉམས་པ་མ་ནིང་ནི་མ་ནིང་གི་ཉེས་པ་
གཞན་གྱིས་བརྩལ་བར་འདོད་པ་ལ་སོགས་པ་བསྟེན་ན་བསྙིལ་ལ་ཉེས་པ་མི་བསྟེན་
བར་དུ་མི་བསྙིལ་ལོ། །འདིས་ཉམས་པ་མ་ནིང་གི་རྒྱུད་ལ་སྡོམ་པ་ཡོད་པར་བསྟན་
ཟེར་རོ། །ཤེས་རབ་བྱེད་པར། ཕོ་མཚན་ཆད་ནས་མོའི་འདོད་ཆགས་བྱུང་ན་ཁྲིམས་
མི་འཆགས། སྔོན་ཁྲིམས་ཆགས་པ་ཡང་མེད་པར་གྱུར་ཏེ་ཞེའོ། །རྐུ་ཐབས་སུ་
གནས་པ་བཀོལ་བ་དང་སྦྱར་རོ། །གང་བརྐུ་བར་བྱ་བ་ནི་དགེ་འདུན་མཚན་ཉིད་
དང་ལྡན་པའི་ལས་ཆོས་དང་ལྡན་པ་དང་། རང་ལ་གནང་བའི་ལས་མིན་པ་དང་།
ལས་ཚན་གཉིས་ཡན་ཆད་ཡིན་པའོ། །རང་ཉིད་རྫོགས་པའི་སྡོམ་པ་མི་ལྡན་པ་ཆོས་
འདི་བའི་རྟགས་ཅན་ཏེ་ཁྱིམ་པས་སོ་སོར་ཐར་པ་ཉན་དུ་རུང་བའི་ཕྱིར་རོ། །གནས་

མཚམས་ནང་ཡིན་པའོ། །འདུ་ཤེས་མ་འཁྲུལ་བ་དང་། ཀུན་སློང་ལས་ཉམས་སུ་
མྱོང་བར་འདོད་པའོ། །སྦྱོར་བ་ཉན་པར་རྩོམ་པ། མཐར་ཐུག་ལས་ཚན་གཉིས་
ཉམས་སུ་མྱོང་བའོ། །ཚིག་དོན་ནི། བསྙེན་པར་རྫོགས་པའི་ཆོ་ག་དང་པོ་ནས་མ་
བྱས་པ་ཉིད་དུ་ཤེས་པའམ། ཆོ་ག་བྱས་ཀྱང་མཐུན་རྐྱེན་མ་ཚང་བའམ་འགལ་རྐྱེན་
མ་སྤངས་པས་བསྙེན་པར་རྫོགས་པ་མ་ཆགས་པ་ཉིད་དུ་ཤེས་ལ་ལས་ཚན་ལན་གཉིས་
སུ་གྲོགས་དགེ་འདུན་དང་ལྷན་ཅིག་མཚམས་ནང་གཅིག་ཏུ་གསོལ་བ་ལ་སོགས་པའི་
ལས་ཉམས་སུ་མྱོང་བར་གྱུར་པ་ཉིད་ན་རྐུ་ཐབས་སུ་གནས་པ་དེ་ཉིད་ཡིན་ནོ། །འོ་
ན་གཞིར། ལན་གཉིས་ལན་གསུམ་དུ་གསུངས་ལ་འདིར་ཅིའི་ཕྱིར་གསུམ་མ་སྨོས་
ཤེ་ན། སྐྱོན་མེད་དེ། གཞིར་གསུམ་ཞེས་གསུངས་པ་ནི་རྒྱུན་བསྟན་པ་ཡིན་པའི་
་ཕྱིར་རོ། །འགྲེལ་བར། རབ་ཏུ་འབྱིན་པའི་ཞུ་བ་ཐོས་པས་ཀྱང་རྐུ་ཐབས་སུ་གནས་
པར་བཤད་དོ། །ཁ་ཅིག་ལས་ཉམས་སུ་མྱོང་བས་རྐུ་ཐབས་ཡིན་གྱི་འཕྲལ་གྱི་བྱ་
བ་ཉམས་སུ་མྱོང་བས་མ་ཡིན་ནོ་ཟེར་ཡང་འགྲེལ་བ་སོགས་ཀྱི་དགོངས་པ་དབང་བཙན་
པར་བྱའོ། །མུ་སྟེགས་ཅན་ཞུགས་པ་དང་བཀོལ་བ་སྦྱར་རོ། །མུ་སྟེགས་ཅན་རབ་
ཏུ་བྱུང་བ་འདི་ཡང་དག་པར་བླངས་པ་ཡིན་པ་འདིས་བར་མ་རབ་བྱུང་མན་ཆད་དང་
ལྡན་པར་བསྟན་ནོ། །མུ་སྟེགས་ཅན་གྱི་ལྟ་བ་དེ་དང་ལྡན་པ་དེ་བཞིན་གཤེགས་པའི་
དགེ་སློང་གི་ཆ་ལུགས་ཆོས་གོས་འདི་བོར་ཏེ་མུ་སྟེགས་ཅན་གྱི་རྒྱལ་མཚན་དེས་འདུག་
ནས་དེར་སྐྱ་རེངས་ཤར་ན་མུ་སྟེགས་ཅན་ཞུགས་པ་དེ་ཉིད་དོ། །ཁ་ཅིག་ཆོས་གོས་
འདི་བོར་ཏེ་ཞེས་སྨོས་ཀྱི་ལྟ་བ་འདི་བོར་ཏེ་ཞེས་མ་སྨོས་པ་ཅི་ཡིན་ཞེ་ན་དང་པོ་ནས་
མུ་སྟེགས་ཀྱི་ལྟ་བ་དང་ལྡན་ན་ནང་པ་སངས་རྒྱས་པའི་ལྟ་བ་དང་པོ་ནས་མེད་པའི་
ཕྱིར་དང་། གོས་ལ་ནང་པ་དང་ཕྱི་པ་གཉིས་ཀའི་གོས་དུས་གཅིག་ཏུ་གྱོན་དུ་བཏུབ་

ཀྱང་། ལྟ་བ་ལ་མུ་སྟེགས་པའི་ལྟ་བ་དང་ལྡན་ན་ཆོས་འདི་བའི་ལྟ་བ་མེད་པར་གྲུབ་
པའི་ཕྱིར་ཟེར་རོ། །ཆོས་གོས་བོར་བ་སོགས་དེ་མ་བྱས་པ་ཡང་མུ་སྟེགས་ཅན་ཞུགས་
པ་ཡོད་དེ། རབ་ཏུ་བྱུང་བ་ཡང་དག་པར་བླངས་པ་མུ་སྟེགས་ཅན་གྱི་ལྟ་བ་དེ་དང་
ལྡན་པ་ལན་གཉིས་སུ་དགེ་འདུན་དང་ལྷན་ཅིག་ལས་ལན་གཉིས་ཉམས་སུ་མྱོང་ན་
མུ་སྟེགས་ཅན་ཞུགས་པ་ཡིན་ཏེ། རྐུ་ཐབས་དང་འདྲའོ། །མ་བསད་པ་དང་། ཕ་
བསད་པ་དང་། དགྲ་བཅོམ་པ་བསད་པ་དང་། དགེ་འདུན་གྱི་དབྱེན་བྱས་པ་དང་།
དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་མཚམས་མེད་བྱས་པ་དང་།
ལྔ་པོ་དེའི་ངོ་བོ་དང་གང་གིས་འགྲུབ་པ་དང་འབྱུང་བའི་དུས་ནི་མཛོད་ལས་བཤད་
པ་ལྟར་རོ། །དགེ་སློང་མ་འདོད་ལོག་གིས་སུན་ཕྱུང་བ་དང་། ཕམ་པར་འགྱུར་
བ་བཞི་ལས་གང་ཡང་རུང་བ་འཆབ་བཅས་ཤིག་བྱུང་བ་མ་ཡིན་ནམ་ཞེས་འདྲིའོ།།
གང་ཡང་རུང་བ་ཞེས་པས་གང་རུང་གཅིག་གིས་ཀྱང་སྡོམ་པ་མི་སྐྱེ་བར་བསྟན་པ་
ཡིན་ནོ། །ཕམ་པ་བྱུང་བས་སྡོམ་པ་མི་སྐྱེ་བ་ལ་འཆབ་བཅས་དགོས་སམ་མི་དགོས་
ཤེ་ན། དགོས་ཏེ། ཞུ་བར། བསླབ་པ་བསྩལ་བས་བསླབ་པ་ཕུལ་ཏེ་བསྙེན་པར་
རྫོགས་པར་བགྱིས་ནས་བསྙེན་པར་རྫོགས་ཞེས་བགྱིའམ། ཨུ་པ་ལི་བསྙེན་པར་རྫོགས་
པ་ཞེས་བྱ་སྟེ། བསྙེན་པར་རྫོགས་པར་བྱེད་པ་ནི་འདས་པ་དང་བཅས་པའོ་ཞེས་
གསུངས་པའི་ཕྱིར་རོ། །བཞི་པ་སྐྱེ་ཡང་རབ་ཏུ་དབྱུང་བར་མི་འོས་པའི་བར་ཆད་
ནི༑ ད་ནི་སྐྱེ་བའི་ཆོས་ཅན་རབ་ཏུ་དབྱུང་བར་མི་འོས་པ་སྟོན་པ་ནི། དགེ་སློང་
དགེ་ཚུལ་ལམ་ཁྱིམ་པར་བབས་པའམ། དགེ་ཚུལ་ཁྱིམ་པར་བབས་པ་ནན་ཏུར་གྱི་
རྒྱུ་ལས་བཟློག་པ་ཡིན་ཀྱང་ནན་ཏུར་གྱི་རྒྱུ་ལས་བཟློག་པའི་ཆད་པ་འཐབ་ཀྲོལ་མི་
བྱེད་པ་ལྟ་བུ་ཁས་མི་ལེན་པ་དག་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱ་

སྟེ༑ རྒྱུ་ཞེ་བས་བཏང་བས་སྡོམ་པ་སྐྱེ་ཡང་ངག་ཏུ་མི་གཏོང་བས་དགེ་འདུན་ལ་མ་
གུས་པའི་ཕྱིར་རོ། །ཞུ་བར་མི་སྐྱེ་བར་བཤད་པ་དང་འགལ་ལོ་ཞེ་ན། སྐྱོན་མེད་
དེ༑ དེ་རྒྱུ་ཞེས་པས་མི་གཏོང་བ་ལ་དགོངས་པའི་ཕྱིར་རོ། །ཁ་ཅིག་དེའི་སྐྱོན་སྤོང་
འདི་རྒྱུ་གཏོང་བར་ཁས་ལེན་ཆད་པ་བཟོད་གསོལ་ཁས་མི་ལེན་པ་ཡིན་ལ། འོག་
མ་རྒྱུ་གཏོང་བར་ཁས་མི་ལེན་པ་ཡིན་ཟེར་བ་མི་འཐད་དེ། འགྲེལ་པར། རྒྱུ་དེ་
ལས་བཟློག་པ་འཐབ་ཀྲོལ་མི་བྱེད་པ་ལ་སོགས་པ་ཁས་མི་ལེན་པ་ཞེས་གསུངས་པ་
དང་འགལ་ལོ། །ཁ་ཅིག་འདི་བསྡིགས་པ་ལ་སོགས་པ་བཞི་ཡིན་ལ། འོག་མ་གནས་
ཕྱུང་བདུན་ལ་དགོངས་ཟེར་བ་མི་འཐད་དེ། འོག་མའི་འགྲེལ་པར། འདིར་གནས་
ནས་ཕྱུང་བ་སྨོས་པ་འདི་ནི་དཔེ་ཙམ་དུ་ཟད་ཀྱི། ཆད་པའི་ལས་བྱེད་དུ་བཅུག་པ་
རྒྱུ་ལས་བཟློག་པ་ཁས་མི་ལེན་པ་ཐམས་ཅད་ལ་ཡང་དེ་བཞིན་དུ་རིག་པར་བྱའོ། །ཞེས་
གསུངས་པ་དང་འགལ་བའི་ཕྱིར་རོ། །བདུག་རྒྱུ་གཏོང་གིས་རྫོགས་པར་གྱིས་ཤིག་
ཟེར་ན་རྫོགས་པར་བྱའོ། །བསྙེན་པར་རྫོགས་ནས་བཟོད་པ་གསོལ་དགོས་སམ་ཞེ་
ན༑ མི་དགོས་ཏེ། བསྙེན་པར་རྫོགས་ན་བཟོད་པ་གསོལ་ཟིན་པ་ཡིན་པའི་ཕྱིར།
གལ་ཏེ་བསྙེན་པར་རྫོགས་ནས་འཐབ་ཀྲོལ་མི་བྱེད་པ་ཁས་མི་ལེན་པ་ནི་དགེ་འདུན་
ཚོགས་པ་ཡོད་ན་ཡང་ཆད་པས་བཅད་དོ། །གལ་ཏེ་ཆད་པས་བཅད་པའི་ཚེ་ལྟུང་
བ་མ་མཐོང་ངོ་ཟེར་ན་རྫུན་སྨྲ་བའི་ལྟུང་བྱེད་དོ། །ད་ནི་སྐྱེ་བའི་ཆོས་ལྷག་མ་བཀག་
པ་རྣམས་ཀྱང་བསྟན་པའི་ཕྱིར་ལག་རྡུམ་དག་དང་ཞེས་སོགས་གསུངས་ཏེ། ལག་
པའི་མཁྲིག་མ་མན་ཆད་ཆད་པའི་ལག་རྡུམ་དག་དང་ལོང་བུ་མན་མེད་པར་རྐང་རྡུམ་
དང་། ལག་སོར་སྦྲུལ་མགོའི་གདེངས་ཀ་ལྟ་བུར་ཟླུམ་པོར་འཇས་པ་དང་། མཆུ་
གཉིས་མེད་པ་དང་། ལུས་ལ་ཁབ་ལ་སོགས་པས་བཙགས་ཏེ་སྣག་ཚ་ལ་སོགས་པས་

ཁྱི་རྗེས་ལ་སོགས་པའི་མངོན་མཚན་བཏབ་པའི་རྨ་མཚན་ཅན་དང་། རྒན་ཆེས་པས་
སྦྱོར་མི་བཟོད་པ་དང་། ལོ་བཅོ་ལྔ་མ་ལོན་པ་བྱ་རོག་སྒྲོད་མི་ནུས་པ་དང་ནུས་པ་
ལོ་བདུན་མ་ལོན་པ་གཞོན་ཆེས་པ་དང་། ལེག་ལེག་པོར་འགྲོ་བ་འཐེང་པོ་དང་། བརླའི་
ཕྱོགས་རླུང་གིས་ཉམས་པ་སྨད་འཆལ་དང་། མིག་ཡ་གཅིག་ཞར་བ་དང་། མཁྲིག་
མའི་ཕྱོགས་ནས་མཚན་མ་ཙམ་གྱི་ལག་པ་ཡོད་ཅིང་བྱ་བ་ཅུང་ཟད་ཀྱང་མི་ནུས་པ་
ལག་སོར་རྡུམ་པོ་དང་། བྲང་དང་སྒལ་ཚིགས་ཞུམ་པའི་སྒུར་པོ་དང་ལུས་ཧ་ཅང་
ཆུང་བ་མིའུ་ཐུང་དང་། ལྐོག་མ་ན་ལྔ་བ་ཡོད་པ་དང་། སྨྲ་མི་ནུས་པ་ལྐུགས་པ་དང་།
དོན་དང་བཅས་པའི་སྒྲ་མི་ཐོས་པའི་འོན་པ་དང་། ལག་པ་གཉིས་ལག་རྟེན་ལ་བརྟེན་
ནས་གཟུགས་བཞིས་འཕྱེ་བ་རྟེན་འཕྱེ་དང་། ནད་ཀྱི་རིགས་རྐང་བམ་ཡོད་པ་དང་།
བུད་མེད་ཤས་ཆེར་བསྟེན་པས་དུབ་པ་དང་། མི་བཟོད་པའི་ཁུར་ཐོགས་པ་ཉིད་ཀྱིས་
དུབ་པ་དང་། མི་གང་ལམ་དུ་འགྲོ་དྲགས་པ་ཉིད་ཀྱིས་དུབ་པ་རྣམས་དང་ཟོས་པ་
ཐམས་ཅད་མ་ཞུ་བར་ཐུར་དུ་འབྱུང་བ་ཡ་ཟ་མ་ལུག་དང་། ལང་ཚོ་ལ་མ་བབ་པར་
རྒས་པས་ཉམས་པ་བཞིན་དུ་གྱུར་པ་གཏའ་གམ་དང་། དེ་ལྟ་བུའི་མི་རྣམས་ནི་དྲང་
སྲོང་ཆེན་པོ་སངས་རྒྱས་བཅོམ་ལྡན་འདས་ཀྱིས་རབ་ཏུ་འབྱུང་བ་དང་བསྙེན་པར་
རྫོགས་པ་དགག་པ་མཛད་དེ་རིགས་དང་ལུས་ལ་སྐྱོན་མ་ཆགས་པའི་མཛེས་པ་རབ་
ཏུ་དབྱུང་བ་དང་། མ་བསད་པ་ལ་སོགས་པའི་བར་ཆད་ཀྱིས་ཡོངས་སུ་དག་པ་བསྙེན་
པར་རྫོགས་པར་རྫོགས་པའི་སངས་རྒྱས་ཀྱིས་རབ་ཏུ་མཁྱེན་ཏེ། རྫོགས་པའི་སངས་
རྒྱས་ཞེས་པ་བདེན་པའི་མཚན་མངའ་བ་ཉིད་ཀྱིས་བཀའ་སྩལ་ཏོ། །ཡང་ན་རྫུན་
མི་གསུང་བས་བདེན་པའི་མཚན་ཏེ། ཕྲན་ཚེགས་ལས། ཟླ་བ་སྐར་མའི་ཚོགས་
བཅས་ས་ལ་ལྟུང་ཡང་སྲིད། །ས་འདི་རི་དང་ནགས་བཅས་མཁའ་ལ་འགྲོ་ཡང་སྲིད།།

རྒྱ་མཚོ་ཆེན་པོའི་ཆུ་ནི་སྐམ་པར་འགྱུར་སྲིད་ཀྱི། །དྲང་སྲོང་ཆེན་པོ་རྫུན་གསུང་
འགྱུར་བ་སྲིད་མ་ཡིན། །ཞེས་གསུངས་སོ། །རིགས་དང་ལུས་ལ་སྐྱོན་མ་ཆགས་
པ་བསྡུ་བར་བྱ་བའི་སྐབས་རྫོགས་ཏེ་རབ་ཏུ་འབྱུང་བའི་གཞི་རྫོགས་སོ།། །།
གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ལ་གཉིས། ཐུན་མོང་བའི་
སྤྲོས་པ། བུད་མེད་ཀྱི་ཆོ་གའི་ཁྱད་པར་རོ། །དང་པོ་ལ་གཉིས། འཐོབ་པར་བྱེད་
པའི་སྤྲོས་པ། ཐོབ་པ་མི་ཉམས་པར་བསྲུང་བའི་སྤྲོས་པའོ། །དང་པོ་ལ་གསུམ།
འགལ་རྐྱེན་བར་ཆད་ཀྱི་སྤྲོས་པ། དངོས་གཞི་མཇུག་དང་བཅས་པའི་སྤྲོས་པ། སྦྱོར་
བའི་ཆོ་གའི་སྤྲོས་པའོ། །དང་པོ་ལ་གཉིས། བར་ཆད་ཅན། དགག་པ་བྱུང་བ་
འཁོར་དུ་མི་བཞག་པའོ། །དང་པོ་ལ་བཞི། ཕ་མས་མ་གནང་བས་མཚོན་པ། བུ་
ལོན་ཅན་གྱིས་མཚོན་པ། བྲན་གྱིས་མཚོན་པ། ལག་རྡུམ་ལ་སོགས་པས་མཚོན་
པའོ། །དང་པོ་ནི། གཞི་རྩ་བའི་སྐབས་སུ་བར་ཆད་རྣམས་མཇུག་ཏུ་བསྟན། འགྲེལ་
བ་ཕྲན་ཚེགས་ཀྱི་སྐབས་སུ་བར་ཆད་རྣམས་སྔོན་དུ་བསྟན་པས་རྩ་འགྲེལ་གོ་རིམ་མི་
མཐུན་པའི་སྐྱོན་ཡོད་ཞེ་ན་སྐྱོན་མེད་དེ། བར་ཆད་སྟོན་པའི་གཞུང་རྣམས་ཀྱི་བར་
དུ་གཞུང་གཞན་མ་ཞུགས་པར་ཕྱོགས་གཅིག་ཏུ་བསྟན་པས་རྟོགས་སླ་བའི་ཕྱིར་རོ།།
བཀོལ་བ་རྒྱལ་པོས་བཀྲབས་པ་དང་སྦྱར་རོ། །མིའི་རྒྱལ་པོ་གསོན་པར་གནས་པས་
གཅེས་པར་བཀྲབས་པའི་བློན་པོའམ་རུ་བའོ། །རྒྱལ་པོས་བཀྲབས་པ་ཐམས་ཅད་
རབ་ཏུ་མི་དབྱུང་ངམ་ཞེ་ན། རྒྱལ་པོའམ་དེ་བས་དབང་ཆེ་བས་རབ་ཏུ་འབྱུང་བར་
མ་གནང་བ་རྒྱལ་པོ་དེའི་ཚིག་དངོས་སམ་བརྒྱུད་པས་འདའ་མི་ནུས་པའི་ཡུལ་ཐག་
མི་རིང་བ་ན་གནས་པ་རབ་ཏུ་མི་དབྱུང་ངོ་། །འདི་ཕ་མས་མ་གནང་བས་མཚོན་
པ་ནི་སྡུག་ཅིང་ཕངས་པར་འདྲ་བས་སོ། །གཉིས་པ་ནི། བཀོལ་བ་ཆོམ་རྐུན་པ་ལ་

གྲགས་ཤིང་ཤེས་པ་དང་སྦྱར་ལ། འདི་ནི་ཡུལ་ཐག་རིང་ཡང་བར་ཆད་དུ་འགྱུར་
ལ་ཆོམ་རྐུན་པར་མི་ཤེས་ན་སྐྱོན་མེད་དོ། །དགག་བྱ་ནི་དགེ་སྦྱོང་ཆོམ་རྐུན་པ་ཞེས་
གཞན་མ་དད་པའོ། །འདིས་ཕུང་ཀྲོལ་བ་མཚོན་ནོ། །གསུམ་པ་ནི། ལྷམ་མཁན་
ཀོ་ལྤགས་མཁན་དང་། གདོལ་བ་རིགས་ངན་དང་། གཡུང་པོ་ཀླ་ཀློ་དང་། གང་
གི་ལག་ནས་ཟན་བཟའ་བར་མི་བྱ་བ་དེ་ལྟ་བུ་རབ་ཏུ་དབྱུང་བར་མི་བྱའོ། །བཞི་
པ་ནི། ལག་རྡུམ་ལ་སོགས་པ་ནི་མཚོན་པ་ཡིན་གྱི་དེར་གྲངས་ངེས་པ་མིན་པས་སྐྲ་
སེར་ལ་སོགས་པའང་རབ་ཏུ་མི་དབྱུང་ངོ༌། །འདི་ལྟར་སྐུ་ངོ་བོ་ཉིད་ཀྱིས་སེར་བ། །
ཡུང་བས་ཁ་བསྒྱུར་བ་ལྟ་བུ་དང་། སྐྲ་སེངྒེའི་སྐྲ་ལྟར་སེར་སྐྱར་གྱུར་པ་དང་། དེ་
བཞིན་དུ་སྐྲ་ནི་རམས་ཀྱིས་བསྒྱུར་བ་ལྟར་ལྗང་ཁུ་ཁ་དང་། མི་རྣམས་སྐྲ་ནི་དང་
པོ་ནས་དཀར་བ་བཀག་གི །ཕྱིས་མགོ་སྐྱར་གྱུར་པ་མ་བཀག་གོ །སྐྲ་གླང་པོ་ཆེའི་
སྤུ་འདྲ་བ་དང་། མགོ་ཟངས་མའི་བུམ་པ་ལྟར་དང་པོ་ནས་སྐྲ་མེད་པ་དང་། མགོ་
ལ་སུལ་གཉིས་སམ་གསུམ་ལ་སོགས་པ་ཡོད་པའི་འབར་འབུར་ཅན་དང་། ལུས་
ལ་ལྟོས་ཏེ་མགོ་ཧ་ཅང་ཆེ་བ་གླང་པོ་ཆེ་དང་། ལུས་ཧ་ཅང་སྦོམ་པས་ལས་སུ་མི་རུང་
བ་དང་། ལུས་འབྲས་ཀྱི་སྲུབས་གླེབས་པ་འདྲ་བ་ལེབ་ལེབ་པོ་དང་། བོང་བུའི་མགོ་
ལྟ་བུ་དང་། ཕག་གི་མགོ་ལྟ་བུ་དང་། མགོ་གཉིས་པ་དང་། དཔྲལ་བ་ཡན་ཆད་
མཚོག་མ་མེད་པའི་མགོ་ཆུང་བ་དང་། རྣ་བ་གླང་པོ་ཆེའི་འདྲ་བ་དང་། དེ་བཞིན་
དུ་རྟའི་རྣ་བ་འདྲ་བ་དང་། བ་གླང་གི་རྣ་བ་འདྲ་བ་དང་། སྤྲེའུའི་རྣ་བ་འདྲ་བ་དང༌།
བོང་བུའི་རྣ་བ་འདྲ་བ་དང་། ཕག་གི་རྣ་བ་འདྲ་བ་དང་། དང་པོ་ནས་རྣ་བ་གཅིག་
ཡོད་པ་དང་། རྣ་བ་དང་པོ་ནས་མེད་པ་དང་། མིག་ཙནྡན་དམར་པོ་ལྟར་ཁ་དོག་
དམར་བ་དང་། མིག་ཚད་ལས་འདས་ཏེ་ཧ་ཅང་ཆེ་བ་དང་། མིག་ཧ་ཅང་ཆུང་

ཞིང་ཟླུམ་པ་དང་། མིག་ཁ་དོག་དམར་སེར་འདྲེས་མར་ཡོད་པ་ཧ་ཅང་སེར་བ་དང་།
མིག་མཆིང་བུ་ལྟར་འཚེར་བ་ཤེལ་མིག་དང་། ཆུའི་ཆུ་བུར་ལྟར་ཕྱི་རོལ་ཏུ་རློ་བ་
མིག་ཆུ་བུར་ལྟ་བུ་དང་། དང་པོ་ནས་མིག་གཅིག་ལས་མེད་པ་དང་། མིག་གཏན་
ནས་མེད་པ་དང་། སྣ་གླང་པོ་ཆེའི་སྣ་འདྲ་བ་དང་། དེ་བཞིན་དུ་རྟའི་སྣ་འདྲ་བ་
དང་། བ་ལང་གི་སྣ་འདྲ་བ་དང་། སྤྲེའུའི་སྣ་འདྲ་བ་དང་། བོང་བུའི་སྣ་འདྲ་བ་
དང་། ཕག་གི་སྣ་འདྲ་བ་དང་། སྣའི་སྦུབས་གཅིག་པ་དང་། སྣ་གཏན་ནས་མེད་
པ་དང་། ཀོས་ཀོ་གླང་ཆེན་གྱི་ཀོས་འདྲ་བ་དང་། དེ་བཞིན་དུ་རྟའི་ཀོས་འདྲ་བ་
དང་། བ་ལང་གི་ཀོས་འདྲ་བ་དང་། སྤྲེའུའི་ཀོས་འདྲ་བ་དང་། བོང་བུའི་ཀོས་
འདྲ་བ་དང་། ཕག་གི་ཀོས་འདྲ་བ་དང་། ཀོས་ཀོ་གཡས་སམ། གཡོན་གཅིག་པུ་
ཡོད་པའི་ཀོས་སྨྱུང་བ་དང་ནི་ཀོས་ཀོ་གཏན་ནས་མེད་པ་དང་། སོ་གླང་ཆེན་གྱི་སོ་
འདྲ་བ་དང་། དེ་བཞིན་དུ་རྟའི་སོ་འདྲ་བ་དང་། བ་ལང་གི་སོ་འདྲ་བ་དང་། སྤྲེའུའི་
སོ་འདྲ་བ་དང་། བོང་བུའི་སོ་འདྲ་བ་དང་། ཕག་གི་སོ་འདྲ་བ་དང་། སོའི་བར་
མེད་པའམ་སོ་གཅིག་པུ་ཀེ་རེ་འདུག་པའི་སོ་གཅིག་པ་དང་། སོ་གཏན་ནས་མེད་
པ་དང་། མགུལ་བ་ཧ་ཅང་རིང་ཆེས་པ་དང་། མགུལ་པ་མེད་པར་མགོ་བྲང་ལ་
འབྱར་བའི་མཇིང་ནུབ་པ་དང་། མགོ་མདུན་དུ་གུག་པས་མིག་ཕྲག་པ་དང་མཉམ་
པ་ཕྲག་མིག་དང་། ཡང་ན་ཕྲག་པའི་ཕྱོགས་ཁོ་ན་ན་མིག་ཡོད་པའི་ཕྲག་མིག་དང་
ཆེས་སྒྱུར་བས་མི་མཛེས་པ་དང་། ཕོ་མཚན་ཆད་པ་དང་། རླིག་པ་རླུང་གིས་རླུགས་
པར་གྱུར་པ་དང་། འབྲས་བུ་གཅིག་ལས་མེད་པ་རླིག་གཅིག་པ་དང་། རླིག་པ་གཏན་
ནས་མེད་པ་དང་། ལུས་ཚད་ལས་འདས་ནས་ཧ་ཅང་རིང་བ་དང་། ཧ་ཅང་བོལ་
བུ་ཐུང་བ་དང་། ལུས་སྐེམ་པོ་དང་། རྩོལ་བ་ཆུང་ངུས་ཀྱང་དབུགས་རྩེག་པ་མ་

འོས་པར་ངལ་སྐྱེན་པ་དང་། ཤ་མདོག་ཧ་ཅང་སྔོ་བ་དང་། སེར་བ་དང་། དཀར་
བ་དང་། དམར་བས་མི་མཛེས་པའི་ཁ་དོག་རྣམ་པ་བཞི་དང་། ལྷའི་ཁ་དོག་མཛེས་
པ་ལྟ་བུ་ནི་མ་བཀག་གོ །རྐང་པ་ཡོམ་པོའམ། ས་ལ་རྐང་འཆལ་ཞིང་འགྲོ་བའི་
གྱོལ་པོ་དང་། རྐང་པ་གཉིས་གཅིག་གི་སྟེང་དུ་གཅིག་འདོར་ཞིང་འགྲོ་བ་ཉམས་
པའོ། །ལག་རྡུམ་ལ་སོགས་པ་འབའ་ཞིག་ཏུ་མ་ཟད་སྐྲ་སེར་ལ་སོགས་པ་རྣམ་པ་
དེ་ལྟ་བུ་དག་གི་དགག་པ་དེ་ཡང་རབ་ཏུ་གཟུང་བར་བྱའོ། །གཉིས་པ་ནི། ལྷམ་
མཁན་ལ་སོགས་པ་རིགས་དང་། ལག་རྡུམ་ལ་སོགས་པ་ལུས་ལ་སྐྱོན་ཆགས་པ་གཞན་
གྱིས་རབ་ཏུ་བྱུང་བ་ནི་འཁོར་དུ་ཉེ་བར་བཞག་པར་མི་བྱའོ། །གཉིས་པ་དངོས་གཞི་
མཇུག་དང་བཅས་པའི་སྤྲོས་པ་ནི། སོ་སོར་རབ་ཏུ་འབྱུང་བར་མི་འདོད་ན་ཞེས་
གསུངས་པས། ལྷན་ཅིག་ཏུ་རབ་ཏུ་འབྱུང་དུ་རུང་ཡང་བསྙེན་རྫོགས་མི་རུང་ངམ།
རུང་ན་བཞི་ལ་སོགས་པ་ཡང་ཅིག་ཅར་རུང་ངམ་སྙམ་ན། དཀྱིལ་འཁོར་བའི་
མཚམས་ནང་གཅིག་ཏུ་བསྙེན་པར་རྫོགས་པར་འདོད་པ་དུ་མ་མཁན་པོ་གཅིག་པ་
གྲངས་གསུམ་མན་ཆད་གསོལ་བཞིའི་ལས་ཀྱི་ཚིག་གཅིག་གི་ཅིག་ཅར་བསྙེན་པར་
རྫོགས་པ་བྱར་རུང་ལ། མཚམས་ནང་གཅིག་པོ་དེར་བཞི་ལ་སོགས་པ་ཚིག་གཅིག་
གིས་ཅིག་ཅར་བསྙེན་པར་རྫོགས་སུ་མི་རུང་སྟེ། ཚོགས་ཀྱིས་ཚོགས་ཀྱི་ལས་མི་
བྱ་བའི་ཕྱིར་རོ། །མཚམས་ཐ་དད་ཡིན་ན་ལས་བྱེད་པས་མཚམས་མནན་ནས་ལས་
བྱས་ན། མཚམས་རེ་རེ་བསྒྲུབ་བྱ་གཉིས་གཉིས་ཏེ་བཞི་ཅིག་ཅར་བྱར་རུང་སྟེ། ཞུ་
བ་ལས། བཙུན་པ་གསོལ་བ་གཅིག་དང་ལས་གཅིག་གིས་གང་ཟག་བཞི་བསྙེན་པར་
རྫོགས་པར་བགྱིད་ན་ལས་ཀྱང་བགྱིས་ལ་དགེ་སློང་དེ་དག་ཀྱང་འདས་པ་དང་བཅས་
པར་མི་འགྱུར་བ་མ་མཆིས་སམ། ཨུ་པ་ལི་ཡོད་དེ། ལས་བྱེད་པའི་དགེ་སློང་གིས་

མཚམས་མནན་ཏེ་འདུག་ལ་གཉིས་ནི་མཚམས་ཀྱི་ནང་དུ་བཞག །གཉིས་ནི་མཚམས་
ཀྱི་ཕྱི་རོལ་ཏུ་བཞག་སྟེ་ལས་བྱས་སོ་ཞེས་གསུངས་སོ། །དུས་མཉམ་པ་དེ་དག་བསྙེན་
བཀུར་གྱི་གནས་དང་གནས་མིན་པ་གང་ཞེ་ན། སྡོམ་པ་ཐོབ་དུས་མཉམ་པ་རྣམས་
ནི་ཕན་ཚུན་གཅིག་ལ་གཅིག་ཕྱག་མི་བྱ་སྟེ། ཕྱག་བྱ་བའི་ཡུལ་ནི་སྡོམ་པས་རྒན་
པ་དང་དེ་བཞིན་གཤེགས་པ་ཁོ་ན་ཡིན་པའི་ཕྱིར་རོ། །གྲལ་ལ་ནི། སྔར་འོངས་
པ་དང་པོ་ཡིན་པས་དེ་གྲལ་མགོར་སྡོད་ལ་ལས་ལ་ནི་ཕྱིས་འོངས་པ་དེས་དང་པོར་བྱའོ། །
གསུམ་པ་སྦྱོར་བའི་ཆོ་གའི་སྤྲོས་པ་ལ་གཉིས། རྟགས་ཡིན་མིན་བསྟན་པ་
དངོས་དང་། ཞར་བྱུང་ངོ་། །དང་པོ་ལ་གཉིས། ལུས་ཀྱི་རྟགས། སྣོད་སྤྱད་ཀྱི་
རྟགས་སོ། །དང་པོ་ལ་གཉིས། སྐྲ་དང་སེན་མོ་བྲེག་པའི་ཆོ་ག ལུས་གཙང་མས་
གོས་བགོ་བའི་ཕྱིར་ཁྲུས་བྱ་བའོ། །དང་པོ་ནི། གཙུག་ཕུད་མ་གཏོགས་པ་སྒྲ་དང་
ཁ་སྤུ་བྲེག་པར་བྱའོ། །གཙུག་ཕུད་ཀྱང་བྲེག་གོ་ཞེས་སྟེར་ན་དེའོ་ཞེས་གསུང་མོད།
མི་ཉམས་པར་བསྲུང་བའི་ཚེ་བྲེག་མི་དགོས་སམ་ཞེ་ན། གྲོང་གི་འདུ་འཛིས་དབེན་
པའི་དགོན་པ་པས་སྐྲ་སོར་གཉིས་ལས་ལྷག་པར་མི་བཞག་གོ །སྐྲ་སྨོས་པས་ཁ་སྤུ་
ཡང་གོ་བས་ཟུར་དུ་མ་སྨོས་སོ། །སོར་གཉིས་ནི་སྲིད་དུ་སོར་གཉིས་ཡིན་གྱི། དཀྲིས་
པའི་སོར་གཉིས་ནི་མ་ཡིན་ཏེ། དེ་ལྟ་ན་སོར་ལྔར་འགྱུར་བའི་ཕྱིར་རོ། །གྲོང་མཐའ་
པས་ནི་སོར་གཉིས་དེའི་འོག་མ་སོར་ཕྱེད་དང་གཉིས་ཉིད་ལས་ལྷག་པ་མི་བཞག་གོ།
དེ་གཉིས་ཀྱི་ཁྱད་པར་ནི་འདྲེག་མཁན་དཀོན་མེད་ཀྱིས་བཞག་ལ། ཁ་ཅིག་རྟགས་
འདྲེ་བ་ཤས་ཆེ་ཆུང་གི་ཡིན་ཟེར། སྐྲ་ཇི་ལྟར་བྲེག་ཅེ་ན། སྐྲ་བ་ལང་གི་སྤུ་འདྲ་
བར་ཆན་པས་མི་བྲེག་གོ །དམིགས་བསལ་ནི། རྨའི་ཐན་ཀོར་ནི་མ་གཏོགས་ཏེ་
ཆན་པོས་བྲེག་གོ །སྐྲ་བྲེག་མོད་གཙུག་ཕུད་མི་བྲེག་གམ་ཞེ་ན། འདྲེག་མཁན་གཙུག་

ཕུད་བྱེད་དུ་མི་གཞུག་གོ །ལུས་གཞན་གྱི་སྤུ་ཡང་བྲེག་གམ་ཞེ་ན། འདོམས་ཀྱི་
སྤུ་བྲེག་ཏུ་མི་གཞུག་གོ །དམིགས་བསལ་ནི། རྨའི་ཆེད་དུ་སྐབས་བཀྲུ་བ་སོགས་
ཐབས་གཞན་གྱིས་མི་འཚོ་ན་སྡེ་སྣོད་འཛིན་པ་མཁས་པ་གནས་བརྟན་གནས་བརྟན་
དག་ལ་དྲིས་ཏེ་འདྲེག་ཏུ་གཞུག་གོ །བྱིན་པའི་སྤུ་བྲེག་པ་ཡང་རྨ་དེའི་ཕྱིར་མ་ཡིན་
པར་འདྲེག་པ་བྱེད་དུ་མི་གཞུག་གོ །འདོམས་དང་བྱིན་པ་ལས་ལུས་གཞན་མགྲིན་
པ་མན་གྱི་སྤུ་ཡང་རྨའི་ཕྱིར་མིན་པར་བྲོག་པར་མི་བྱའོ། །སེན་མོ་མཐའ་དམའ་
ཞིང་དབུས་མཐོ་བ་སྤུ་གྲིའི་སོ་ལྟ་བུའམ། དབུས་དང་མཐའ་མཉམ་པ་སྟེའུའི་སོ་ལྟ་
བུར་བྲེག་པར་བྱའོ། །སེན་མོ་དེ་དག་མཛེས་པར་བྱ་བའི་ཕྱིར་མཚོན་གྱིས་སྤྱིལ་བར་
མི་བྱའོ། །དྲི་མ་བསལ་བའི་ཕྱིར་ཅུང་ཟད་བྲུད་པར་བྱའོ། །གོས་གང་གིས་གནས་
གང་དུ་ཇི་ལྟར་བྲེག་ཅིང་དོར་བར་བྱ་ཞེ་ན། ཆོས་གོས་བླ་གོས་གྱོན་བཞིན་དུ་སྐྲ་
དང་ཁ་སྤུ་བྲེག་པར་མི་བྱའོ། །མཐང་གོས་གྱོན་པ་བཀག་པ་མ་ཡིན་ཏེ། དེ་བཀག་
ན་གཅེར་བུ་ཁོ་ན་ལ་བྲེག་དགོས་པར་འགྱུར་རོ། །སྐྲ་དང་ཁ་སྤུ་བྲེག་པའི་ཚེ་གྱོན་
པའི་ཕྱིར་སྐྲ་བཟེད་བཅང་བར་བྱའོ། །སྐྲ་བཟེད་ཀྱི་ཚད་ནི། མེ་ཏོག་ཕྲེང་རྒྱུད་ལས།
བསྲུང་བའི་དོན་དུ་སྐྲ་བཟེད་ནི། །རྒྱར་ནི་ཕྱེད་དང་གཉིས་ཁྲུ་ལ། །སྲིད་དུ་ཁྲུ་ནི་
གསུམ་ཡིན་ཏེ། །ལྷག་པ་བཅང་བར་མི་བྱའོ། །ཞེས་གསུང་། འདི་གྱོན་པ་ཡིན་
གྱི་གདིང་བའི་ཕྱིར་མ་ཡིན་ཏེ། མེད་ན་རྔུལ་གཟན་གྱིས་སོ་ཞེས་གསུངས་ལ་རྔུལ་
གཟན་གདིང་བར་བྱ་བ་མ་ཡིན་པའི་ཕྱིར་རོ། །སྐྲ་བཟེད་མེད་ན་རྡུལ་གཟན་གྱོན་
པ་ཉིད་ཀྱིས་བྲེག་གོ །རྩྭ་དང་ལོ་མ་སོགས་བཏིང་བར་ཡང་འདུག་སྟེ་སྐྲ་བྲེག་པར་
མི་བྱའོ། །ཁྱམས་ལ་སོགས་པ་གང་དུ་དགེ་འདུན་ཕྱག་དར་འཕྱག་པར་ཡང་སྐྲ་སོགས་
བྲེག་པར་མི་བྱའོ། །དམིགས་བསལ་ནི། སྦྱོར་མི་བཟོད་པའི་རྒན་པོ་དང་ནད་པ་

དང་། རླུང་དང་ཉི་མ་དང་ཆར་པ་དག་ལ་ཁྱམས་ལ་སོགས་པར་འདྲེག་ཏུ་གཞུག་
པར་བྱའོ། །བྲེགས་ཟིན་ནས་ཕྱོགས་དེར་ཆུས་བཏབ་པ་སོགས་བྱི་དོར་བྱའོ། །དྲེགས་
པའི་སྐྲ་ནི་གར་བབ་ཏུ་མི་དོར་བར་ཕྱག་དར་ཁྲོད་དུ་དོར་རོ། །སེན་མོ་བཅད་པ་
ཡང་བཏིང་བ་ནས་དོར་བའི་བར་དེ་བཞིན་ནོ། །དགེ་སློང་མའི་སྐྲ་འདྲེག་པ་ན། དགེ་
སློང་མ་དེ་འདོད་པ་ལ་འདོད་ཆགས་དང་བྲལ་བ་མ་ཡིན་ན་དགེ་སློང་མ་གཞན་གྱིས་
ཞལ་ཏ་མ་བྱས་པར་སྐྱེས་པས་དེའི་སྐྲ་མི་བྲེག་གོ །དགེ་སློང་མ་དེ་འདྲེག་མཁན་སྐྱེས་
པ་ལ་ཀུན་ཏུ་ཆགས་པར་གྱུར་ན་ཞལ་ཏ་བྱེད་པ་མོས་ཆགས་པར་མི་འགྱུར་བའི་ཐབས་
རྗེས་སུ་བསྟན་པར་བྱའོ། །ཇི་ལྟར་ཞེ་ན། ཕུ་ནུ་མོ་དྲན་པ་ཚུལ་བཞིན་དུ་ཉེ་བར་
ཞོག་ཅིག ཅི་རྣག་གི་ལུས་འདི་ལ་ཀུན་ཏུ་ཆགས་པར་བྱ་བའི་སྙིང་པོ་ཡོད་དམ་ཞེས་
སོ༑ ༑འདྲེག་མཁན་དགེ་སློང་མ་ལ་ཆགས་པ་ལ་ནི། དགེ་སློང་མ་འདི་ལ་ན་ཚོད་
དང་བསྟུན་ནས་མ་དང་སྲིང་མོ་དང་བུ་མོའི་འདུ་ཤེས་ཉེ་བར་ཞོག་ཅིག་ཅེས་སོ།།
གཉིས་པ། ལུས་གཙང་མས་གོས་བགོ་བའི་ཕྱིར་ཁྲུས་བྱ་བ་ལ་མདོར་བསྟན་རྒྱས་
བཤད་གཉིས་ལས། དང་པོ་ནི། སྐྲ་དང་ཁ་སྤུ་བྲེག་པ་དེ་བྱས་ནས་ལུས་རིལ་ཁྲུས་
བྱའོ། །དེ་མ་གྲུབ་ན་ཡང་ན་ཡན་ལག་ལྔའི་ཁྲུས་ཀྱང་བྱའོ། །གཉིས་པ་རྒྱས་བཤད་
ལ་དངོས་དང་ཞར་བྱུང་གཉིས། དང་པོ་ནི། འདོམས་ཀྱི་སྤུ་དང་ཡན་ལག་གི་རྣམ་
པ་མ་གཡོགས་པའི་སྒྲེན་མོར་ཁྲུས་མི་བྱའོ། །དགེ་སློང་མས་སྐྱེས་པ་ཁྲུས་བྱེད་པའི་
ཆུ་ངོགས་སུ་ཁྲུས་མི་བྱའོ། །དགེ་སློང་མས་བུད་མེད་ཀྱི་ཆུ་ངོགས་སུ་ཡང་སྐྱ་རུ་རའི་
ཕྱེ་མས་ཁྲུས་མི་བྱའོ། །ཕ་མ་གཉིས་ཀས་མོན་སྲན་སྡེའུ་ལ་སོགས་པའི་ཕྱེ་མ་གླ་རྩི་
ལ་སོགས་པའི་དྲིས་བསྒོས་པས་བཀྲུར་རུང་ངོ་། །ཕྱེ་མ་དྲིས་བསྒོས་པ་དེ་ནི་བླང་
བར་བྱའོ། །ནད་པས་ནི་ཕྱེ་མ་སྨན་གྱིས་བསྒོས་པ་ཡང་བླང་དུ་རུང་ངོ་། །དགེ་

སློང་མས་ནམ་ཡང་བུད་མེད་ལ་ཕྱེ་མས་མི་གཏོར་རོ། །ཁྲུས་ཀྱི་ཞར་ལ་ཤམ་ཐབས་
ཀྱི་མ་མཐའི་ཐ་མ་ཉིད་ཀྱི་མདུན་དང་རྒྱབ་ཀྱི་མཐའ་མ་བཅིངས་མ་མདུད་པར་སྐས་
དང་ཤིང་ལ་སོགས་ལ་མི་འཛེག་གོ །དེ་ནི་འདོམས་མཐོང་བ་སྤང་བའི་ཕྱིར་རོ། །
འབབ་པ་དང་འཛེག་པ་ལས་གཞན་གྱི་དུས་སུ་ཤམ་ཐབས་ཀྱི་མཐའ་མདུད་པ་དེ་ལྟར་
མི་བྱའོ། །ཁ་ཡང་འདོམས་ཀྱི་ཕྱོགས་དང་མཐུན་པས་གོས་ལ་སོགས་པས་ཁ་མ་
བཀབ་པ་གླལ་ལ་སོགས་པའི་ཚེ་ཁ་གདང་བར་མི་བྱའོ། །ཁྲུས་བྱེད་པའི་ཚེ་ཁྲུས་རས་
ཅི་དགར་བཅང་བར་བྱའོ། །ཁྲུས་རས་ཉིས་རིམ་ལ་ནི་སྲོག་ཆགས་དག་ཀུན་ཏུ་ཆགས་
སོ༑ ༑ཊིཀྐར། ཀུན་ཏུ་ཞེས་སྨོས་པ་ནི་འགྲེལ་བ་བྱེད་པ་ན་རེ་གཞུང་མཛེས་པ་
བསྒྲུབ་པའི་ཕྱིར་ཞེས་ཟེར་རོ། །གཞན་འདོད་བཀོད་པ་ནི་སློབ་དཔོན་ཡོན་ཏན་འོད་
ཀྱི་བཞེད་པ་སྟེ། རང་གི་རྣམ་བཤད་ལས་ཀུན་ཏུ་ཞེས་བྱ་བ་ནི་གཞུང་མཛེས་པ་བསྒྲུབ་
པའི་ཕྱིར་ཉེ་བར་བཟུང་སྟེ་ཞེས་བཤད་དོ། །ཀུན་ཏུ་ཞེས་པས་ཊིཀྐར། ཁོ་བོ་ནི་
ཡི་གེ་ལྷག་པ་ཡོད་པའི་ཕྱིར་དོན་ཡང་ལྷག་པ་ཡོད་པར་ཤེས་པར་བྱའོ། །ཞེས་སྨྲས་
ཏེ༑ གོས་ཉིས་རིམ་ལ་སྲོག་ཆགས་དག་ལྷག་པར་འཆགས་པར་འགྱུར་བས་སྲོག་
ཆགས་དང་བཅས་པའི་ཆུ་ལ་ཁྲུས་རས་ཉིས་རིམ་གྱིས་ཁྲུས་མི་བྱའོ། །ཆོས་གོས་
གསུམ་པའི་ཡི་དམ་བླངས་པས་ཀྱང་ཁྲུས་རས་བཅང་བར་བྱའོ། །འོ་ན་ཆོས་གོས་
བཞི་བར་འགྱུར་རོ་ཞེ་ན། ཁ་ཅིག་ན་རེ། སྐྱོན་མེད་དེ། ཆོས་གོས་ཀྱི་གཙོ་བོ་
གསུམ་ཡིན་པས་ཆོས་གོས་གསུམ་པ་ཞེས་བརྗོད་པའི་ཕྱིར་ཟེར་རོ། །མཁས་པ་ཁ་
ཅིག་ཆོས་གོས་གསུམ་པ་ལ་ཁྲུས་རས་སུ་མ་ཟད་ཡོ་བྱད་བཅུ་གསུམ་པོ་ཐམས་ཅད་
གནང་སྟེ། འདོད་ཆུང་ཆོག་ཤེས་ཀྱིས་བཅང་དུ་རུང་བ་ཙམ་དུ་ཡང་བསྟན་པ་ཡིན་
གསུངས་པ་ལ་གཞན་དག་ན་རེ། དེ་མི་འཐད་དེ། འདི་བའི་ལུགས་ཀྱི་ཁྲུས་རས་

ཡོ་བྱད་བཅུ་གསུམ་གྱི་ནང་དུ་མ་གཏོགས་པ་མ་ཤེས་པའི་ཕྱིར། གཏོགས་ན་ཡོ་བྱད་
བཅུ་བཞིར་འགྱུར་ཏེ། གཞུང་དུ་ཁྲུས་རས་མ་ཐེ་བ་གདོང་ཕྱིས་སོགས་བཅུ་གསུམ་
གསུངས་པའི་ཕྱིར། དུལ་བ་ལྷས། ཁྲུས་རས་དང་བཅུ་གསུམ་དུ་བཤད་ཀྱང་སློབ་
དཔོན་ཡོན་ཏན་འོད་མི་བཞེད་དེ། གོས་གཞིར་དེ་མ་གཏོགས་པ་བཅུ་གསུམ་རང་
རང་གི་མིང་གིས་སྨོས་པའི་ཕྱིར། དེས་ན་ཆོས་གོས་གསུམ་པས་ཡོ་བྱད་བཅུ་གསུམ་
པོ་འཆང་དུ་རུང་བ་ལ་ཐེ་ཚོམ་མེད་ཀྱི། ཁྲུས་རས་དེར་མ་གཏོགས་པས་འཆང་དུ་
མི་རུང་ངམ་སྙམ་དུ་དོགས་པ་བསལ་བའི་ཕྱིར་མདོ་འདི་བྱས་སོ། །ཆོས་གོས་གསུམ་
པ་ཞེས་པ་འདོད་ཆུང་ཆོག་ཤེས་ཀྱི་དོན་དུ་བླ་གོས་ལ་སོགས་པ་ལྷག་པོ་རུང་བ་བྱས་
པའི་སྒོ་ནས་མི་འཆང་པ་ཡིན་གྱི། མཁོ་བའི་ཡོ་བྱད་བཅུ་གསུམ་པོ་གཞན་མི་འཆང་
བ་མ་ཡིན་ནོ། །ཞེས་ཟེར་རོ། །ཁྲུས་རས་མེད་ན་མདུན་དང་རྒྱབ་ནས་སྦ་བའི་གནས་
རྣམས་ལོ་མ་དག་གིས་ཀླན་ལ་སྐྱེ་བོ་གཞན་གྱིས་དབེན་པའི་ཕྱོགས་སུ་ཁྲུས་བྱའོ། །ཁྲུས་
རས་ཆིག་རྐྱང་ལ་སྲོག་ཆགས་ཆགས་ན་ཆུས་བཤལ་བས་མེད་པར་འགྱུར་རོ། །ཁྲུས་
དེ་གཙུག་ལག་ཁང་དུ་ནི་སྟོར་ཁུང་དུ་བྱའི་གཞན་དུ་མི་བྱའོ། །ལྷུང་བཟེད་སོགས་
བཀྲུས་པའི་བཙོག་ཆུ་ཡང་སྟོར་ཁུང་དུ་དབོ་བར་བྱའོ། །ཁྲུས་ཀྱི་ཆེད་དུ་ཁང་པ་ལོགས་
སུ་བྱའོ། །ཁྲུས་ཁང་དེར་འོག་ཏུ་སོ་ཕག་གི་གཅལ་དགྲམ་མོ། །ཕྱི་རོལ་ཏུ་ཆུ་འགྲོ་
བའི་ཕྱིར་དུ་དེ་ལ་སྟོར་ཁུང་གདོད་དོ། །རྫབ་ཀྱི་ལྗན་ལྗིན་བསལ་བར་བྱའོ། །སྟོར་
ཁུང་དུ་ཁྲུས་བྱེད་ན་ཁྲུས་ཁང་དུ་རྫབ་མི་འབྱུང་ངོ༌། །སོ་ཕག་གི་དུམ་བུས་དྲུད་པས་
རྐང་པ་གཉིས་ལས་གཞན་པའི་ལུས་ལ་དྲུད་པར་མི་བྱའོ། །སོ་ཕག་གི་དུམ་བུ་དེ་
ནི་གྲི་སོགས་རྣོན་པོ་དང་། རྒྱ་མཚོའི་དབུ་བ་སོགས་བཞར་སྤྱད་གཉིས་ཀྱིས་མཚོན་
པའི་དཔེ་ཡིན་པས་དེ་དག་གིས་ཀྱང་མི་དྲུད་དོ། །ཉ་ཕྱིས་ནི་མེས་སྦྱངས་ཏེ་མི་རྩུབ་

པར་བྱས་ནས་དྲུད་པར་བྱའོ། །དགེ་སློང་མས་ནི་ཁྲུས་སམ་གཞན་གྱི་ཚེ་ལུས་ཀྱི་
ཆ་གང་དུ་ཁུ་ཚུར་དག་དང་གོས་དྲིལ་བ་དག་ཡན་ཆད་གང་གིས་ཀྱང་དྲུད་པར་མི་
བྱའོ། །བུད་མེད་ནི་འདོད་ཆགས་ཤས་ཆེ་བས་རྐྱེན་དེས་ཉོན་མོངས་པའི་འགྱུར་
བ་བསྐྱེད་པ་སྤང་པའི་ཕྱིར་རོ། །ཁྲུས་བྱས་ནས་ཆོས་གོས་གཤེར་བར་འགྱུར་བའི་
ཆུའི་ཐིགས་པ་དང་མ་བྲལ་བར་ཆོས་གོས་དག་བགོ་བར་མི་བྱའོ། །ཆུ་ཐིགས་མ་
སྐམ་གྱི་བར་དུ་བསྡད་ལོང་མེད་ན་ལུས་ཕྱིས་བཅང་བར་བྱའོ། །ལུས་ཕྱིས་མེད་
ན་ཡུད་ཙམ་ཞིག་ཆུ་ཐིགས་མྱུར་དུ་འབྲུལ་བའི་ཕྱིར་དུ་ཙོག་པུར་འདུག་ལ་དེ་ནས་
ཁྲུས་རས་ཀྱིས་ལུས་ཕྱིས་ཏེ་ཆོས་གོས་བགོ་བར་བྱའོ། །
གཉིས་པ་ཞར་བྱུང་ལ་གཉིས། བསྲོ་ཁང་བསྟེན་པ། ལེགས་སྦྱར་གྱི་ཁྲུས་
བསྟེན་པའོ། །དང་པོ་ལ་གཉིས། མདོར་བསྟན། རྒྱས་བཤད་དོ། །དང་པོ་ནི།
ལུས་བསྲོ་ཞིང་བ་སྤུའི་བུ་ག་སྣུམ་གྱིས་གང་བར་བྱེད་པའི་བསྲོ་ཁང་བསྟེན་པར་བྱ་
སྟེ༑ དེས་ཁྱད་པར་དུ་བྱས་པའི་དགོས་པ་ཡོད་པའི་ཕྱིར་ཏེ། མ་མོ་ལས། དུགས་
ཁང་ལ་ཡོན་ཏན་ལྔ་སྟེ། རྡུལ་དང་དྲི་མ་འབྱང་བ་དང་། པགས་པ་མདངས་གསལ་
པ་དང་། པགས་པ་ལ་ནད་ཡོད་པ་རྣམས་འབྱིན་པ་དང་། རླུང་དང་བད་ཀན་རྣམས་
མེད་པར་བྱེད་པ་དང་། དུགས་ཁང་ནི་ནད་མེད་པར་བྱེད་པའོ། །ཡང་སྔ་མ་བཞིའི་
སྟེང་དུ་དུགས་ཁང་དུ་སྐྱོ་བ་བསྐྱེད་པར་བྱའོ་ཞེས་སོ། །འདི་ནི་རེག་བྱ་བསྟེན་པ་བཀག་
གམ་སྙམ་པ་བསལ་བའི་ཕྱིར་གནང་བའོ། །གཉིས་པ་རྒྱས་བཤད་ནི། བསྲོ་ཁང་
གི་ཁང་པ་གང་དུ་བྱ་ཞེ་ན། བསྲོ་ཁང་གི་ཁང་པ་བྱ་བ་ནི་གྲམས་ས་ཆེ་བར་བཟང་
སྟེ༑ དེར་རླན་ཆུང་བའི་ཕྱིར་རོ། །དུ་བ་མི་འཐུམས་པའི་ཕྱིར་དུ་ཁང་པ་དེའི་དཀྱིལ་
དུ་སྐར་ཁུང་ཕྱི་རུབ་ལ་ནང་ཡངས་པ་རྒྱ་མཚོའི་རྣམ་པ་ལྟ་བུ་བྱ་སྟེ། དམའ་ན་དུ་

བ་སངས་དཀའ་ལ་མཐོས་ན་མུན་པར་འགྱུར་བའི་ཕྱིར་རོ། །སྐར་ཁུང་དེར་བྱེའུ་
སོགས་མི་འོང་བའི་ཕྱིར་དུ་སྐར་ཁུང་དྲ་བ་ཅན་དང་། སྲོག་ཆགས་ཕྲ་མོ་དང་རླུང་
དགག་པའི་ཕྱིར་དུ་ཤིང་ལེབ་ལ་བྱས་པའི་སྒོ་གླེགས་དང་། དེ་བཅད་པའི་ཐབས་
འཁོར་གཏན་ནི་སྒོ་གླེགས་ཀྱི་དཀྱིལ་གྱི་ཕྱོགས་སུ་ཤིང་ཁྲུ་གང་ཙམ་གདགས་ཤིང་།
སྒོ་སྐྱེས་ལ་དེ་གཞུག་པའི་གཟུངས་གཏོད་དེ། ཤིང་དེ་འཁོར་ལོ་བཞིན་བསྐོར་ནས་
གཟུངས་དེར་འཇུག་པ་དང་། སྒོའི་ཡ་ཕུབས་ལ་བཏགས་པའི་གནམ་གཟེར་དང་།
རྩིག་པའི་སྦུབས་སུ་འཇུག་པའི་ཤིང་རིང་པོ་འཕྲེད་གཏན་དང་བཅས་པ་གཞུག་གོ།
འཕྲེད་གཏན་འཇུག་པ་དང་འབྱིན་པའི་ཐབས་དབྱུག་གུ་སྐམ་ཁ་ཡང་ཉེ་བར་གཞག་
གོ །བསྲོ་ཁང་གི་སྒོར་སྒོ་གླེགས་དང་དེ་བཅད་པའི་ཐབས་སྒོ་གཏན་དང་། ཕྱིར་
འདྲེན་པར་བྱེད་པ་ལྕགས་ལས་བྱས་པའི་ཡང་མིག་དང་། ནང་དུ་འདྲེན་པ་ལག་
གཟུངས་རྣམས་ལེགས་པར་བྱའོ། །ཆུ་དྲོན་བཞག་པའི་ཕྱིར་དུ་བསྲོ་ཁང་གི་ནང་
གི་ཕྱོགས་སུ་བཞག་སྟེགས་བྱའོ། །བདེ་བར་གནས་པའི་རྐྱེན་མེ་བུད་པའི་གནས་
ཀྱི་སར་འོག་ཏུ་སོ་ཕག་གི་གཅལ་གཞུག་པར་བྱའོ། །མེ་མི་འཆི་བར་བྱ་བའི་ཕྱིར་
དུ་བཟླུམ་པོར་བྱས་ཏེ་སྦ་བར་བྱའོ། །མེ་སྦ་བ་དེའི་ཆེད་དུ་ལྕགས་ཀྱི་ཐལ་ཕྱགས་
ནལ་ཟེ་བཅང་བར་བྱའོ། །བསྲོ་ཁང་དུ་མེ་འབར་བ་ན་མེ་འབར་བའི་དུགས་ཀྱིས་
མི་སྨྲ་བ་མི་འཁྲུག་པར་བྱ་བའི་ཕྱིར་ནང་དུ་འཇུག་པ་བསྡད་པར་བྱའོ། །མེས་བརྒྱལ་
བའི་བོག་པ་མི་འབྱུང་བར་བྱ་བའི་ཕྱིར་ཕྱེ་དང་ཡུངས་མར་དུ་བསྲེས་པ་དག་མེར་
བླུགས་སོ། །དེ་དྲི་མི་ཞིམ་པ་ཉིད་བསལ་བའི་ཕྱིར་བདུག་སྤོས་མེར་བླུགས་སོ། །བསྲོ་
ཁང་དུ་དུད་པས་མཆི་མ་འཛག་ན་ནས་ཀྱིས་བག་ཟན་གྱིས་མཆི་མ་བཅད་དོ། །སྐྱ་
རུ་རའི་ཕྱེ་མ་བགྲུས་པ་མཉེན་པོར་གྱུར་པའི་ཆང་བུས་ཀྱང་མཆི་མ་བཅད་དུ་རུང་

ངོ༌། །བསྲོ་ཁང་དེར་རྩ་བམ་གཤིབས་པའི་སྟན་གདིང་ངོ་། །རྐང་པ་ས་ལ་བཞག་
པ་ན་རྡུལ་གྱིས་གོས་པས་བསྲོ་ཁང་གི་ས་གཞིར་སྐྱེ་བ་ཉིད་ཀྱིས་སམ་སྦྱངས་པས་གཤེར་
བའི་རྩྭ་གཤེར་བ་དག་དགྲམ་མོ། །གཡན་པ་ཕྲུགས་པའི་ཆེད་དུ་ལྕགས་ལས་བྱས་
པའི་ཕྲུགས་སྤྱད་གཟར་ཆུང་བྱའོ། །རྫས་ཀྱི་བླ་ཁང་སྐྱོང་གིས་ཕྲུགས་སྤྱད་དེ་ལུང་
མིག་ནས་ཐ་གུས་བཏགས་ཏེ་དབེན་པར་བཞག་གོ །དེ་ལ་དྲི་མ་མེད་པ་ཉིད་དུ་བསྒྲུབ་
པའི་ཕྱིར་མེས་བསྲེགས་པས་རུང་བར་བྱའོ། །བསྲོ་ཁང་དེར་དགེ་སློང་གིས་ཁྲུས་
མི་བྱའོ། །འོ་ན་གང་དུ་ཁྲུས་བྱ་ན། ཁྲུས་དེའི་ཆེད་དུ་ཁྲུས་ཁང་བྱའོ། །ཁྲུས་ཆུ་
ལྡུགས་པར་བྱེད་པའི་དགེ་སློང་གི་ཆོས་གོས་དག་ཆུས་མི་ཉམས་པར་བྱ་བའི་ཕྱིར་
སོ་ཕག་གིས་སྒྲོན་པའི་ཁྲུས་དོང་བྱས་པར་ཞུགས་ནས་ཁྲུས་བྱའོ། །ཁྲུས་ཁང་དེ་ལ་
ཕྱི་རོལ་ཏུ་ཆུ་འགྲོ་བའི་ཕྱིར་དུ་སྟོར་ཁུང་གདོད་དོ། །ཁྲུས་ཆུ་ཧ་ཅང་ཚ་བས་བརྣགས་
མི་བཟོད་ན། དགེ་སློང་ཕྱི་མ་རྣམས་ལ་ཆུ་ཧ་ཅང་ཚའོ་ཞེས་སྦྲན་པར་བྱའོ། །ཆུ་
ཚ་བ་དེར་ཆུ་གྲང་མོས་བསྲེའོ། །བཀྲུ་བཤལ་དང་ཆག་ཆག་གི་ཆུ་ལ་སོགས་པར་
ཡང་ཚ་ན་གྲང་མོས་བསྲེའོ། །ཁྲུས་ཁང་དེར་ཐལ་བ་དང་བ་ལང་གི་ལྕི་བ་དང་སོ་
ཤིང་གིས་བཀང་བའི་གྱོ་མོ་དག་གཞག་པར་བྱའོ། །སྔར་དྲོ་དུས་ཀྱི་ཁྲུས་ཆོག་བསྟན་
ལ༑ སྐབས་འདིར་དགུན་གྲང་དུས་ཀྱི་ཁྲུས་ཆོག་བསྟན་ནོ། །དེས་ན་བསྲོ་ཁང་ནི་
དགུན་ཁྲུས་ཀྱི་ཆུ་བསྲོ་བ་དང་ཁྲུས་བྱས་པའི་མཇུག་ཏུ་གྲང་བ་བསལ་བའི་ཕྱིར་མེ་
ལྡེ་བའི་དོན་དུ་གནང་ངོ་། །དེའི་ཕྱིར་ཚ་བའི་དུས་ནི་དགེ་སློང་གིས་འཇུག་ངོགས་
གང་ཡང་རུང་བར་ཁྲུས་བྱ་ལ། དགུན་གྱི་དུས་སུ་བསྲོ་ཁང་དང་འབྲེལ་བའི་ཁྲུས་
ཁང་དུ་ཁྲུས་བྱ་བར་བསྟན་ནོ། །གལ་ཏེ་བསྲོ་ཁང་དུ་ཞུགས་པས་ཉམས་སྨྲས་པར་
གྱུར་ན། ཁྱེའུ་སུས་གྲོ་བར་བཟའ་འོ། །བསྲོ་ཁང་དུ་ཞུགས་པ་ན་དགེ་སློང་རྣམས་

ཆ་ལུགས་དང་བྲལ་བས་ཀུན་ཏུ་རྒྱུ་ལ་སོགས་པ་བསྲོ་ཁང་དེར་ངོ་མི་ཤེས་པ་འགའ་
ཞིག་ཁོ་བོ་ཁྱེད་ཅག་ལས་གང་རུང་ཡིན་ནོ་ཞེས་ཤན་བསྲེ་བས་ཉེ་བར་གནས་པར་གྱུར་
ན་བསྲོ་ཁང་དེར་གནས་པར་གཏོགས་པའི་དགེ་སློང་རྣམས་ཀྱིས་ཤན་བསྲེ་བ་དེ་ངེས་
པར་ཤེས་པར་བྱ་བའི་ཕྱིར་ཁྱོད་སུ་ཡིན་ཞེས་དྲི་བར་བྱ་ཞིང་ནང་དུ་མ་ཞུགས་པ་འཇུག་
འདོད་པ་ལ་དྲི་བར་བྱ་བ་དེའི་ཆེད་དུ་དགེ་སློང་སྒོ་བ་བསྐོའོ། །གང་གི་ཕྱིར་བསྐོ་
ན་གཞན་དེར་མི་འཇུག་པར་བྱ་བའི་ཕྱིར་རོ། །བསྐོས་པ་དེས་བསྲོ་ཁང་དེར་ཁྱིམ་
པ་མ་དད་པ་འཇུག་ཏུ་མི་གཞུག་གོ །བསྲོ་ཁང་དེར་བསྐུ་མཉེ་སོགས་བྱི་དོར་གྱི་ལས་
ནི་རང་གི་ལྷན་ཅིག་གནས་པ་དང་ཉེ་གནས་དག་གིས་བྱའོ། །གཞན་མ་མོ་ལས་ནི་
གཞོན་རབས་དག་གིས་བྱའོ། །ཞེས་སོ། །བྱི་དོར་གྱི་ལས་ཀྱི་ངོ་བོ་ནི་མེ་སྦར་བ་
དང་ཟངས་དང་འབྲུ་མར་དང་སོ་ཤིང་དང་བ་ལང་གི་ལྕི་བ་དང་། ས་དང་ཕྱེ་མ་དང་
ཆུ་ལ་སོགས་པ་ཉེ་བར་བཞག་པ་དང་། ཤིང་བརྟག་པ་དང་དྲིལ་ཕྱི་དང་སྣུམ་གྱིས་
བསྐུ་བ་དང་འཕྱག་པ་དང་ཕྱག་དར་དོར་བ་ལ་སོགས་པའོ། །ལྷན་ཅིག་གནས་པ་
ལ་སོགས་པ་དེ་དག་གི་བྱི་དོར་གྱི་ལས་ནི་ཕན་ཚུན་གཅིག་གིས་གཅིག་ལའོ། །ལྷན་
ཅིག་གནས་པ་དང་ཉེ་གནས་དག་གིས་བསྲོ་ཁང་དེར་ཁྲིའུ་དང་ཉ་ཕྱིས་སོགས་སྣོད་
སྤྱད་དག་ཀྱང་གཙང་སྦྲ་ཉིད་བྱས་ནས་རང་རང་གི་གནས་ཇི་ལྟ་བར་གཞག་གོ །བུམ་
པ་དང་རས་ལ་སོགས་པའི་སྣོད་སྤྱད་ཐམས་ཅད་ལ་ཆོ་ག་དེ་བཞིན་དུ་གཙང་སྦྲ་བྱས་
ནས་རང་རང་གི་གནས་ཇི་ལྟ་བར་གཞག་གོ །གང་ཟག་དང་དགེ་འདུན་གྱི་ཡོ་བྱད་
ཐམས་ཅད་ལ་དབེན་པར་བཞག་པ་ལ་སོགས་པས་ལེགས་པར་སྦ་བ་དང་བསྐམ་པ་
དང་བཀྲུ་བ་ལ་སོགས་པ་བྱི་དོར་བྱའོ། །བསྲོ་ཁང་དེར་འཇུག་པའི་ཚེ་སྒྲ་བསྐྱངས་
ཏེ་འཇུག་པར་བྱའོ། །མཛེས་ཤིང་འོ་བཟེ་བར་འཇུག་པར་བྱའོ། །མཛེས་པ་ཇི་

ལྟ་བུ་ཞེ་ན། ལུས་ངག་མི་གཡེང་བར་ལེགས་པར་བསྡམས་པ་དང་། འཇུག་ལྡོག་
གི་སྤྱོད་ལམ་མཛེས་པ་དང་། སེམས་ཉེ་བར་ཞི་བ་ཤེས་བཞིན་དུའོ། །གཞན་མེ་
ལྡེ་བའི་མདུན་དུ་འདུག་སྟེ་མི་ལྡེའོ། །ནང་དུ་ཞུགས་པ་ན་རྒྱལ་པོ་དང་ཆོམ་རྐུན་ལ་
སོགས་པ་འདུ་འཛིའི་གཏམ་སྤང་ངོ་། །འོ་ན་ཇི་ལྟར་གནས་པར་བྱ་ཞེ་ན། འཕགས་
པའི་མི་སྨྲ་བ་མི་རྟག་སོགས་ཚུལ་བཞིན་ཡིད་ལ་བྱེད་པ་ལ་དམིགས་པས་འདུག་གོ།
བསྲོ་ཁང་གི་བྱ་བ་ཐམས་ཅད་རྫོགས་པའི་མཇུག་ཏུ་སྟོན་པ་ལ་ཕྱག་འཚལ་བ་དང་།
མདོ་འདོན་པ་དང་། བསྔོ་བ་སྟེ་རྒྱུད་ཆགས་གསུམ་པ་གདོན་ནོ། །སངས་རྒྱས་
ཀྱིས་མ་བཀག་ཅིང་གནང་བའི་གོས་གང་རུང་ཞིག་ཁོ་ན་གྱོན་པས་བྱི་དོར་ཐམས་ཅད་
མི་བྱ་བ་ཡིན་གྱི་ལུས་འབའ་ཞིག་གིས་མིན་ལ་གནས་ཐམས་ཅད་དུ་ཡིན་གྱི་བསྲོ་ཁང་
འབའ་ཞིག་ཏུ་མིན་ནོ། །བཀག་པའི་གོས་གཉིས་གྱོན་པས་མི་བྱའོ། །ལུས་ཀྱི་བྱི་
དོར་གྱི་ལས་དེ་མ་དད་པ་བྱེད་དུ་མི་གཞུག་གོ །འོ་ན་དད་པ་དང་ལྡན་པ་དེ་གང་ཞེ་
ན༑ དད་པ་ཡོད་ཙམ་མ་ཡིན་གྱི། བྱི་དོར་གྱི་ལས་འདི་དང་གོང་མ་དེར་མ་དད་
པ་མི་གཞུག་གོ །ཞེས་པ་ལ་ཡང་དད་པ་བརྟན་ཞིང་མི་གཡོ་བ་ནི་དད་པ་ཅན་དུ་འདོད་
དོ༑ ༑ངོ་ཚ་མེད་པ་སྡིག་བྱེད་པ་ཁ་ཅིག་ཚུལ་ཁྲིམས་འཆལ་ཀྱང་། མཁས་པ་དང་
རྒན་པའི་ང་རྒྱལ་གྱིས་ཚུལ་ཁྲིམས་དང་ལྡན་པ་ལས་བསྙེན་བཀུར་བདག་གིར་བྱེད་
པ་སྲིད་པས་དེ་དགག་པ་ནི། སེང་གེ་ལྟ་བུ་ཚུལ་ཁྲིམས་དང་ལྡན་པས་ཝ་ལྟ་བུ་ཚུལ་
ཁྲིམས་འཆལ་བ་ལ་བསྙེན་བཀུར་མི་བྱའོ། །ཚུལ་ཁྲིམས་དང་ལྡན་པ་ནི་སེང་གེ་ལྟ་
བུ་ཡིན་ཏེ། རི་དྭགས་ཕྲ་མོ་ལྟ་བུའི་ཉོན་མོངས་པས་མི་ཐུབ་པའི་ཕྱིར་རོ། །ཚུལ་
ཁྲིམས་འཆལ་བ་ནི་ཝ་ལྟ་བུ་ཡིན་ཏེ། ཁྱི་ལྟ་བུ་ཉོན་མོངས་པས་ཕམ་པར་བྱས་པའི་
ཕྱིར་རོ། །དཀོན་བརྩེགས་ལས། ཚུལ་ལྡན་དང་སེངྒེ་ལ་འདྲ་ཆོས་བཞི་སྟེ་མི་གཙང་

བའི་ཁུང་དུ་མི་འཇུག །དེར་མི་གཞོལ། འཚོ་བ་གཙང་། གཅན་གཟན་ཕྲ་མོས་
ཕམ་པར་མི་ནུས་པའོ། །ཚུལ་འཆལ་དང་ཝ་ལ་འདྲ་ཆོས་བཞི་སྟེ། མི་གཙང་བའི་
ཁུང་དུ་འཇུག །དེར་གཞོལ། འཚོ་བ་མི་གཙང་། གཅན་གཟན་ཕྲ་མོས་ཕམ་པར་
ནུས་པའོ། །ཞུ་བ་ལས་ཚུལ་ལྡན་གྱིས་ཚུལ་འཆལ་ལ་ཤེས་བཞིན་དུ་སོ་ཤིང་སྟོབ་
པ་འདག་རྫས་སྟོབ་པ་སོགས་བྱེད་ན་ལོ་སྟོང་ཕྲག་དགུ་བཅུར་དམྱལ་བར་སྐྱེ་བ་དང་།
ཚུལ་འཆལ་དང་ལྷན་ཅིག་སྐྱ་རེངས་མ་ཤར་གྱི་བར་དུ་ཉལ་ན་ལོ་སྟོང་ཕྲག་དགུ་བཅུ་
དང༌། སྐྱ་རེངས་ཤར་གྱི་བར་དུ་ཉལ་ན་ལོ་བྱེ་བ་ཕྲག་བཞི་བཅུར་དམྱལ་བར་སྐྱེ་
བར་གསུངས་སོ། །ཚུལ་འཆལ་ཇི་ལྟར་ཤེས་པར་བྱ་ཞེ་ན། མཐོང་ཐོས་དོགས་
གསུམ་གྱི་ཤེས་པར་བྱའོ། །དེའི་དམིགས་བསལ་ནི། སློབ་དཔོན་དང་མཁན་པོ་
ནི་མཆོག་ཏུ་ཚུལ་ཁྲིམས་འཆལ་བ་ཕམ་པ་བཞི་ཅར་བྱུང་བའམ་ལྟུང་བ་སྡེ་ལྔ་ཅར་
བྱུང་བ་ལ་ཡང་བསྙེན་བཀུར་བྱ་སྟེ། དེ་གཉིས་ནི་བསྟན་པ་ལ་འཇུག་པའི་སྒོར་གྱུར་
པ་ཡིན་པའི་ཕྱིར་དང་། སྡོམ་པ་སྐྱེ་བ་དང་ལེགས་པར་བསྲུང་བ་དང་ཆོས་ཁོང་དུ་
ཆུད་པའི་རྒྱུ་ཡིན་པས་ཤིན་ཏུ་དྲིན་ཆེ་བའི་ཕྱིར་རོ། །ཕ་མ་དང་ནད་པ་དག་ནི་ཁྱིམ་
པ་ཡིན་ན་ཡང་བསྙེན་བཀུར་བྱ་སྟེ། ཕ་མ་ནི་ཕན་འདོགས་ཀྱི་ཞིང་ཡིན་པའི་ཕྱིར་
དང༌། ནད་པ་ནི་སྙིང་རྗེའི་ཞིང་ཡིན་པའི་ཕྱིར། དཀོན་མཆོག་གསུམ་པོས་ཀྱང་
བསྙེན་བཀུར་བྱའོ། །ཕྲན་ཚེགས་ལས། གང་ནད་པ་ལ་རིམ་གྲོ་བྱེད་པ་དེ་ནི་ང་
ལ་རིམ་གྲོ་བྱེད་པ་ཡིན་ནོ་ཞེས་གསུངས་སོ། །ཡང་ངོ་ཞེས་པ་རབ་ཏུ་བྱུང་བ་ཡིན་
ན་ལྟ་ཅི་སྨོས་ཞེས་པའོ། །དེ་བཞིན་ཡུལ་ཁྱད་པར་ཅན་གཞན་ལའང་རུང་ངོ་། །གཉིས་
པ་ལེགས་སྦྱར་གྱི་ཁྲུས་བསྟེན་པ་ནི། ན་མི་ན་ཐམས་ཅད་ཀྱིས་ལེགས་པར་སྦྱར་པའི་
ཁྲུས་ཀྱིས་བཀྲུའོ། །ལེགས་སྦྱར་གྱི་ཁྲུས་ཀྱི་ངོ་བོ་གང་ཞེ་ན། རླུང་ལ་སོགས་པ་འདྲེན་

པར་བྱེད་པའི་རྩ་བ་དང་སྡོང་བུ་དང་ལོ་མ་དང་མེ་ཏོག་དང་འབྲས་བུ་བསྐོལ་བས་ཁྲུས་
བྱ་བ་ནི་ལེགས་སྦྱར་གྱི་ཁྲུས་དེའི་མིང་ཡིན་ནོ། །དེ་འབའ་ཞིག་གིས་བཀྲུའམ་ཞེ་ན།
འབྲུ་མར་ལ་སོགས་པས་བསྐུ་མཉེ་བྱས་ནས་ཕྱིས་བཀྲུ་སྟེ་མི་རྩུབ་པར་བྱ་བ་ཉིད་ཀྱི་
ཕྱིར་རོ། །མི་རྩུབ་པའི་ཕྱིར་བསྐུ་མཉེ་བྱས་པ་དེ་དང་བྲལ་བའི་ཕྱིར་སྲན་ཆུང་གི་
ཕྱེ་མ་ལ་སོགས་པ་ཁྲུས་ཆལ་གྱིས་ལུས་བཀྲུས་ཏེ་ཁྲུས་བྱའོ། །ཁྲུས་ཆལ་གྱིས་ལུས་
བཀྲུས་ན་རྩུབ་པར་མི་འགྱུར་རམ་ཞེ་ན། སྔ་མ་མི་རྩུབ་པའི་ཆེད་དུ་ཕྱིས་ལྡུགས་པའི་
ཆུའི་བུམ་པ་ཕྱི་མར་འབྲུ་མར་ལ་སོགས་པའི་སྣུམ་ཐིགས་པ་གཉིས་སམ་གསུམ་བླུགས་
སོ༑ ༑གང་དུ་ཁྲུས་བྱ་ན་ལྕགས་ཀྱི་གཞོང་རིང་གྲུ་ཆུང་ངུའི་རྣམ་པ་འདྲ་བར་ཁྲུས་
བྱའོ། །དེ་ནི་ཁྲུས་རས་བཞིན་དུ་ཐམས་ཅད་ཀྱིས་མི་བཅང་བར་ནད་པ་འབའ་ཞིག་
གིས་བཅང་བར་བྱའོ། །ཆུ་དྲོན་ཡུན་རིང་དུ་གནས་པར་བྱ་བའི་ཕྱིར་ལྕགས་ཀྱི་གཞོང་
རིང་དེའི་སྟེང་དུ་ཁ་གབ་གཞུག་གོ །ཡུན་རིང་གནས་པ་གཉའ་བ་མིན་པའི་ཕྱིར་
དུ་ལྕགས་ཀྱི་གཞོང་རིང་དེའི་གཉའ་བའི་ཕྱོགས་སུ་སྔས་ནང་ཚངས་ཅན་གཞུག་གོ།
ཁྲུས་བྱས་པའི་མཇུག་ཏུ་གཙུག་ལག་ཁང་གི་གར་བབ་བབ་ཏུ་རྐང་པ་མི་བཀྲུའོ། །གང་
དུ་བཀྲུ་ན་རྐང་པ་བཀྲུ་བ་དེའི་གནས་ནི་ཝ་ཁར་རོ། །རྐང་ཁྲུས་ཀྱི་གཞི་བྱའོ། །གང་
དུ་བྱ་ན། གཙུག་ལག་ཁང་གི་སྟེང་ཡང་ཐོག་གི་སྒོ་ལ་ལྟོས་པའི་ཤར་ལྷོའི་མཚམས་
སུའོ། །རྣམ་པ་ཇི་ལྟ་བུ་བྱ་ན། རུས་སྦལ་གྱི་རྒྱབ་ཀྱི་རྣམ་པ་འདྲ་བ་རུད་རུད་པོ་
རྩུབ་པར་རོ། །བདེ་བར་གནས་པར་བྱ་བའི་ཕྱིར་རྐང་ལག་བཀྲུ་བའི་སྣོད་ཆོལ་ཟངས་
ས་ལས་བྱས་པ་གཞག་པར་བྱའོ། །ཁ་ཅིག་ས་ལས་བྱས་པ་ཞེས་སྨོས་པས་ཟངས་
ལས་བྱས་པ་བཀག་གོ་ཟེར་བ་མི་འཐད་དེ། དེ་ལྟར་ན་ཤིང་ལས་བྱས་པ་སོགས་ཀྱང་
བཀག་པར་འགྱུར་བས་ས་ལས་བྱས་པ་ཁོ་ན་ཞེས་སྨོས་རིགས་པར་འགྱུར་རོ། །དེས་

ན་གསེར་ལས་བྱས་པ་སོགས་བཀག་གི །ཟངས་དང་ལྕགས་ལས་བྱས་པ་མ་བཀག་
གོ ༑ཆོལ་ཟངས་དབྱིབས་ཇི་ལྟ་བུ་བྱ་ཞེ་ན། ཆོལ་ཟངས་དེ་མི་ལྡོག་པར་བྱ་བའི་
ཕྱིར་དུ་ཞབས་གླང་པོ་ཆེའི་རྨིག་མཐིལ་འདྲ་བ་མཉམ་ལ་དབུས་སྙིང་པོ་ཅན། སྙིང་
པོ་དེ་ནང་གི་དབུས་ན་ཡོད་པ་ཀ་དམ་པའི་མེ་ཏོག་འདྲ་བ་ལྕོག་ལྕོག་པོར་འདུག་པ་ལ་
རྩུབ་པ་རུད་རུད་པོ་དང་ལྡན་པའོ། །རྐང་པ་བཀྲུས་པའི་རྗེས་ལ་ཆུ་གཞན་གྱིས་བཀྲུས་
ནས་ཁ་སྦུབ་ཏུ་གཞག་གོ །ཕྱོགས་གང་དུ་གཞག་ན་དགེ་འདུན་གྱི་ཆོལ་ཟངས་ནི་
ཁང་ཐོག་ཏུའོ། །གང་ཟག་གི་ཆོལ་ཟངས་ནི་གནས་ཁང་གི་སྒོ་གླེགས་ཀྱི་ཕག་ཏུའོ།།
གཙུག་ལག་ཁང་ཉམས་པ་སྤང་བའི་ཕྱིར་དུ་གཙུག་ལག་ཁང་གི་ཕྱོགས་གང་དུ་ལྷུང་
བཟེད་ཀྱི་བྱི་དོར་ལ་སོགས་པ་བྱས་པ་དེར་ཆུས་བྱུག་གོ །ཡང་ན་རྣམ་པ་གཞན་གྱིས་
བསྐུའོ། །རྣམ་པ་ཇི་ལྟར་བསྐུ་ཞེ་ན། མདུང་རྩེའི་རྣམ་པ་ལྟ་བུའམ། རྫ་རྔའི་རྣམ་
པ་ལྟ་བུར་རོ། །ཟླུམ་པོ་དང་ཟླ་གམ་བཀག་གོ །གང་གིས་བསྐུ་ན་བ་ལང་གི་ལྕི་བའམ་
འཇིམ་པས་སོ། །དཀོན་མཆོག་མཆོད་པའི་དོན་དུ་ལྕི་བ་སོགས་ཀྱིས་བསྐུ་བ་ལ་ནི་
དབྱིབས་ཀྱི་རྣམ་པ་ངེས་པ་མེད་དོ། ། །
གཉིས་པ་སྣོད་སྤྱད་ཀྱི་རྟགས་ལ་ལྔ། མཚན་ཉིད་དང་ལྡན་པའི་ལྷུང་བཟེད་
མེད་དུ་མི་རུང་བ་དམིགས་བསལ་དང་བཅས་པ། ལོག་པར་ལོངས་སྤྱོད་པ་དགག་
པ༑ གཞག་པའི་གནས་དང་གནས་མིན་པ་བསྟན་པ། བསྐུར་བ་དང་མི་བསྐུར་
བའི་ཚུལ། གུས་པ་བསྐྱེད་ཅིང་བཅོས་ལེགས་བྱ་བའོ། །དང་པོ་ནི། ལྷུང་བཟེད་
མེད་པར་རབ་ཏུ་དབྱུང་བ་དང་བསྙེན་པར་རྫོགས་པར་མི་བྱའོ། །ལྷུང་བཟེད་ཚད་
ལས་ཆུང་ངུ་དང་ཚད་ལས་ཆེན་པོ་དང་ཁ་དོག་སྐྱ་བས་ཀྱང་རབ་བྱུང་བསྙེན་རྫོགས་
མི་བྱའོ། །འོ་ན་ལྷུང་བཟེད་ཀྱི་ཚད་གང་ཞེ་ན། ཤོང་བ་དེ་ནི་རིགས་པ་ཡིན་ནོ། །གང་

དུ་ཤོང་བ་རིགས་ཤེ་ན། ལྷུང་བཟེད་ཀྱི་ཁའི་ཆའི་མཐའ་མཆུའམ་མུ་ཁོ་ན་ནས་གཞལ་
བའི་མཐེ་བོའི་ལྟོ་གང་སྟེ། མཐེ་བོའི་ཚིགས་ཀྱི་ཕྱོགས་གཅིག་ནས་བརྩམས་ཏེ་ཚིགས་
ཀྱི་ཕྱོགས་གཅིག་གི་བར་ཏེ། དེ་ཡང་ལྟོ་ནས་དཀྲིས་པའི་ཞེང་ཚད་དེ། རྣམ་ཊིཀ་
ཏུ༑ མཐེ་བོའི་ཞེང་ཚད་ཀྱི་སོར་གཅིག་ཅེས་དང་། གཞི་ཊིཀ་ཏུ། མཐེ་བོའི་སོར་
གཅིག་སྟེ། མཐེ་བོའི་ཚིགས་དང་པོའི་ཕྱོགས་གཅིག་ནས་བརྩམས་ཏེ་ཚིགས་དེ་ཉིད་
ཀྱི་ཕྱོགས་གཅིག་གི་བར་དུ་ལྟོ་རོལ་ནས་གཞལ་བ་ཞེས་དང་། ཤེས་རབ་བྱེད་པར།
མཐེ་བོའི་སོར་གཅིག་ཅེས་དང་། བམ་ལྔར། མཐེ་བོ་སོར་གཅིག་སྟེ་མཐེ་བོའི་ཚིགས་
དང་པོའི་ཟུར་ཡ་གཅིག་ནས་ལྟོ་རོལ་དུ་དཀྲིས་ཏེ་ཟུར་ཡ་གཅིག་ལ་ཐུག་པའོ་ཞེས་
དང་། གོས་གཞིར། མཐེབ་སོར་དང་། མཐེ་བོའི་ལྟོ་གང་རྣམ་གྲངས་སུ་གསུངས་
པའི་ཕྱིར་རོ། །དེས་ན་མཐེབ་སོར་གཅིག་གི་ལྷག་མ་སྨད་ཀྱི་ཆར་ཤོང་བ་དེ་ནི་རིགས་
པ་ཡིན་ནོ། །གང་ཤོང་བ་རིགས་པ་ཡིན་ཞེ་ན། འབྲས་འཕེལ་པོའམ་མཐུག་པོ་ཆེ་
སྐམ་པོ་ཡུལ་མ་ག་དྷ་དབུས་འགྱུར་འཆང་གི་བྲེའུ་ཆུང་གང་ཤོང་བ་དེ་ནི་རིགས་པ་
ཡིན་ནོ། །བྲེའུ་ཆུང་གི་ཚད་གང་ཞེ་ན། ཊིཀྐ། བམ་ལྔ། རྣམ་ཊིཀ། གཞི་ཊིཀ་
རྣམས་སུ་མ་ག་དྷའི་བྲེའུ་ཆུང་གང་ལ་ནི་འབྲས་ཐུག་པོ་ཆེ་དྲུས་པ་སྐམ་པོ་མ་ག་དྷའི་
སྲང་བཅུ་དྲུག་སྟེ། མ་ག་དྷའི་སྲང་གཅིག་ལ་བོད་ཀྱི་སྲང་གཉིས་ཡོད་དོ། །བོད་
ཀྱི་སྲང་ཚད་དུ་བརྩི་ན་ནི་སུམ་ཅུ་རྩ་གཉིས་ཡོད་དོ། །ཕུལ་ཚད་དུ་བརྩིས་ན་ནི་བདུན་
ཕུལ་དོ་དང་ཁྱོར་གང་ཡོད་དོ་ཞེས་བཤད་དོ། །དེ་དྲུག་ཕུལ་ནི་དོ་ཡིན་ཏེ། ཊིཀྐར།
ཕུལ་གང་ལ་ནི་དབུས་ཀྱི་སྲང་བརྒྱད་ཀྱི་ཚད་དོ་ཞེས་དང་། ཕྲན་ཚེགས་ཊིཀྐར། དྲུག་
ཕུལ་ནི་སྲང་བརྒྱད་ཤོང་བ་ཡིན་ལ་ཞེས་སོ། །དེ་འབའ་ཞིག་ཤོང་བ་རིགས་སམ་ཞེ་
ན༑ བཙོས་པ་ན་སུམ་འཕེལ་དུ་གྱུར་པ་ཤོང་བ་དེ་རིགས་པ་ཡིན་ནོ། །བམ་ལྔར།

འབྲས་དྲུས་པ་སྐམ་ནི་ཆན་དུ་བཙོས་ན་སུམ་འགྱུར་དུ་བརྩིའོ་ཞེས་སོ། །དེ་ཡང་བོད་
ཀྱི་བྲེ་གང་ཡིན་ཏེ། བམ་ལྔར། འབྲས་དྲུས་པ་བྲེའུ་ཆུང་ཕྱེད་དང་ལྔ་ལ་བོད་ཀྱི་
བྲེ་ཕྱེད་དང་དོ་ཡོད་དོ། །དེའི་ཆན་ནི་སུམ་འགྱུར་ཏེ་བྲེ་ཕྱེད་དང་ལྔ་ཡོད་དོ། །ཞེས་
སོ༑ ༑བོད་བྲེའི་ཚད་ནི། ཁྱོར་བ་ཉི་ཤུ་རྩ་གཅིག་ཤོང་བ་སྟེ། བམ་ལྔར། མ་ག་
དྷའི་བྲེའུ་ཆུང་ཕྱེད་དང་དོ་ལ་ནི་བོད་ཀྱི་བདུན་ཕུལ་ཕྱེད་དང་བཞི་ཡོད་དོ། །མ་ག་
དྷའི་བྲེའུ་ཆུང་དོ་ལ་ནི་བོད་ཀྱི་བདུན་ཕུལ་བཞི་དང་ཁྱོར་དོ་ཡོད་དོ་ཞེས་སོ། །དེ་
འབའ་ཞིག་ཤོང་བ་རིགས་པ་ཡིན་ནམ་ཞེ་ན། སྲན་ཚོད་གཤེར་ཚོད་དང་བཅས་ཚོད་
མ་བྱ་ན་དང་བཅས་པ་ཤོང་བ་དེ་ནི་རིགས་པ་ཡིན་ནོ། །དེ་གཉིས་ཀྱི་ཚད་ཇི་ཙམ་
ཞེ་ན། ཊིཀྐར། ཚོད་མ་དག་མང་བ་ཡིན་མོད་ཀྱི་འོན་ཀྱང་ཚོད་མ་ཇི་ཙམ་གྱིས་
འབྲས་ཆན་སྤག་ནུས་པ་དེའི་ཚད་ཁོ་ནའི་ཚོད་མ་འདིར་བཟུང་གི་ལྷག་པ་ནི་མ་ཡིན་
ཞེས་དང་། བམ་ལྔར། དེའི་རྐྱེན་གྱིས་ཚོད་མ་དང་བཅས་པ་ཞེས་གསུངས་ཀྱི་ཚད་
གསལ་པོ་མ་བྱུང་ལ་རྒྱ་ལ་སོགས་པ་ནི་འགྲེལ་ཆུང་དུ། འབྲས་ཆན་གྱི་སུམ་ཆ་ཞེས་
བཤད་པས། དྲུག་ཕུལ་གསུམ་ལྟ་བུའོ་ཟེར་རོ། །ཁ་ཅིག་འབྲས་ཆན་གྱི་སུམ་ཆ་
ཡིན་པས་ཕུལ་དོ་ལྟ་བུ་ཡིན་ཟེར་དེ་ལྟར་ཕུལ་དགུའམ་བརྒྱད་ཤོང་བ་དེ་ནི་རིགས་པ་
ཡིན་ནོ། །གང་ཡིན་པར་རིགས་ན། དགེ་སློང་གིས་བྱིན་གྱིས་བརླབ་རུང་གི་ལྷུང་
བཟེད་ཆུང་ངུར་རིགས་པ་ཡིན་ནོ། །འབྲིང་དང་ཆེན་པོའི་ཚད་ཇི་ལྟ་བུ་ཞེ་ན། ཁའི་
ཆའི་མཐའ་ཁོ་ན་ནས་མཐེ་བོའི་ལྟོ་གང་གི་ལྷག་མར་འབྲས་ཐུག་པོ་ཆེ་མ་ག་དྷའི་བྲེའུ་
ཆུང་གང་ལས་ལྷག་པ་དོར་མ་ཆོག་པ་བཙོས་པ་སྲན་ཚོད་དང་བཅས་ཚོད་མ་དང་
བཅས་པ་ཤོང་བ་དེ་ནི་ལྷུང་བཟེད་འབྲིང་དུ་རིགས་པ་ཡིན་ནོ། །བྲེའུ་ཆུང་དོ་བཙོས་
པ་སྲན་ཚོད་དང་བཅས་ཚོད་མ་དང་བཅས་པ་ཤོང་བ་དེ་ནི་ལྷུང་བཟེད་ཆེན་པོར་རིགས་

པ་ཡིན་ནོ། །ཆོས་རྗེ་བུ་ན་རེ། ལྷུང་བཟེད་ཆུང་བ་ཚོང་འདུས་འགུར་མོའི་གསེར་
བྲེའི་འབྲས་ཆན་བྲེ་ལྔ། ཚོད་མ་བྲེ་གང་དང་སུམ་གཉིས། མཐེ་བོའི་ལྟོ་གང་གི་གོ་
ས་ལ་བཞི་གསུམ། བསྡོམས་ན་བྲེ་བདུན་དང་ལྔ་ཕུལ་དོ་འབྱུང་ལ། ཆེ་ཚད་དེ་ཉིས་
འགྱུར། འབྲིང་དེ་གཉིས་ཀྱི་བར་གང་ཡང་རུང་བའོ་ཞེས་གསུངས་པ་ནི་དཔྱད་པར་
བྱའོ། །དགེ་སློང་མའི་ལྷུང་བཟེད་ཀྱི་ཚད་གང་ཞེ་ན། དགེ་སློང་མས་དགེ་སློང་
གི་ལྷུང་བཟེད་ཆུང་ངུ་ལས་ལྷག་པ་མི་བཅང་སྟེ། དགེ་སློང་གི་ལྷུང་བཟེད་ཆུང་ཚད་
དེ་དགེ་སློང་མའི་ལྷུང་བཟེད་ཆེ་ཚད་དུ་འགྱུར་བའི་ཕྱིར་རོ། །དགེ་སློང་མའི་ལྷུང་
བཟེད་ཆུང་ངུ་ལྟོ་འགྲངས་པ་ཙམ་ཤོང་བ་ཡིན་ལ་འབྲིང་ནི་དེ་གཉིས་ཀྱི་བར་གང་རུང་
ཤོང་བ་ཡིན་ཏེ། མ་རྣམ་དུ། ཆེན་པོ་ནི་ཡུལ་མ་ག་དྷའི་བྲེའུ་ཆུང་གང་ངོ་། །ཆུང་
ངུ་ནི་བྲེའུ་ཆུང་ཕྱེད་དོ། །དེའི་བར་ནི་བར་མའོ་ཞེས་དང་། ཊིཀྐར། དགེ་སློང་
རྣམས་ཀྱི་ལྷུང་བཟེད་ཆུང་ངུ་གང་ཡིན་པ་དེ་ནི་དགེ་སློང་མ་རྣམས་ཀྱི་ཆེན་པོ་ཡིན་
ཏེ༑ དེ་ལས་ལྷག་པ་བཅང་བར་མི་བྱའོ། །དེ་དག་གི་ཆུང་ངུ་ནི་འབྲས་ཐུག་པོ་ཆེ་
བཙོས་པ་སྲན་ཚོད་དང་བཅས་ཚོད་མ་དང་བཅས་པ་འགྲངས་པ་ཙམ་ཤོང་བ་ཡིན་
ནོ༑ ༑འབྲིང་ནི་དེ་གཉིས་ཀྱི་བར་གྱི་མཚམས་ཡིན་པར་དོན་གྱིས་ཁོང་དུ་ཆུད་པར་
བྱའོ་ཞེས་དང་། བམ་ལྔར། དགེ་སློང་མ་རྣམས་ཀྱི་ལྷུང་བཟེད་ཆེན་པོ་ནི་དགེ་སློང་
རྣམས་ཀྱི་ལྷུང་བཟེད་ཆུང་ངུ་དང་ཚད་གཅིག་སྟེ། འབྲིང་དང་ཆུང་ངུ་ཡང་དེ་བཞིན་
དུ་ན་སྨད་དེ། ཆུང་ཚད་ནི་འགྲངས་པ་ཙམ་ཤོང་བ་ཡིན་ནོ། །ཞེས་སོ། །དགེ་
སློང་མ་དེས་ལྷུང་བཟེད་དེའི་འོག་གཞིར་ཞ་ཉེའི་དབྱར་འདབ་གཞག་པར་བྱའོ། །སྦྱར་
བའི་མ་ཡིན་ནོ། །དབྱིབས་ཇི་ལྟར་བྱ་ན། བྱང་ཆུབ་དང་པ་ཏ་ལའི་ལོ་མའམ་ལག་
མཐིལ་གྱི་དབྱིབས་ལྟ་བུར་རོ། །ཚད་ལས་ཀྱང་བྱང་ཆུབ་ཀྱི་ཤིང་གི་ལོ་མ་ལ་སོགས་

པ་དེ་ཙམ་བྱའོ། །རབ་བྱུང་ལ་སོགས་པའི་ཚེ་རང་དབང་བ་མེད་ན་བརྙན་པོས་ཀྱང་
ལྷུང་བཟེད་དེ་ཉིད་དང་བཅས་པ་ཡིན་པས་མི་ལྡན་པའི་ཉེས་པ་མེད་དོ། །ཆོས་གོས་
གསུམ་གདིང་བ་ཆུ་ཚགས་ཏེ་ལྔ་པོ་ཡང་ལྷུང་བཟེད་དེ་བཞིན་དུ་བརྙན་པོས་ཀྱང་དེ་
ཉིད་དང་བཅས་པ་ཡིན་ནོ། །དབྱར་ལྷུང་བཟེད་སྤྱོད་པ་འབྲེལ་ཆུང་བས་མེད་ཀྱང་
རུང་ངམ་སྙམ་ན། དབྱར་དག་ལྷུང་བཟེད་མེད་དུ་མི་རུང་སྟེ། ཆོས་གོས་སོགས་
བཞིན་ནོ། །ལྷུང་བཟེད་མེད་པར་ཡུལ་གཞན་དུ་ལྗོངས་རྒྱུ་ཞིང་འགྲོ་བར་མི་བྱའོ།།
དམིགས་བསལ་ནི། ཆོམ་རྐུན་གྱི་འཇིགས་པ་དང་བཅས་པའི་གནས་སུ་འགྲོ་ན་བྱིན་
གྱིས་བརླབ་རུང་གི་ལྷུང་བཟེད་ཆུང་ཚད་ལས་ཀྱང་ཆུང་བའི་ལྷུང་བཟེད་ཆུང་ངུས་
འགྲོ་བར་བྱའོ། །ཁ་ཅིག་ཆོས་གོས་ལའང་རིགས་པ་མཚུངས་ཟེར་རོ། །ལྷུང་བཟེད་
བརྙན་པོ་ཙམ་ཡང་མེད་ན་རབ་ཏུ་དབྱུང་བར་བྱ་བསྙེན་རྫོགས་མི་བྱའོ། ། །
གཉིས་པ་ལོག་པར་ལོངས་སྤྱོད་པ་དགག་པ་ནི། ལྟུང་བ་སྤང་བའི་འགྲེང་
བཞིན་དུ་ལྷུང་བཟེད་སྣོད་ནས་དབྱུང་བ་དང་སྣོད་དུ་གཞུག་པ་དང་བསྐམ་པར་མི་
བྱའོ། །ལྷུང་བཟེད་ལ་མི་གཟན་པ་རན་པར་སྤྱད་པར་བྱའོ། །རན་པར་ཇི་ལྟར་
སྤྱད་ན། སྣོད་གཞན་གྱིས་སྤངས་པ་ལྷུང་བཟེད་དེར་མི་བླུགས་སོ། །ལྷུང་བཟེད་
དེས་ཕྱག་དར་མི་དོར་རོ༑ ༑དེས་ཤིང་ཐོག་སོགས་ཟོས་པའི་ལྷག་ངན་པ་ཡང་མི་
དོར་རོ། །དེར་ལག་པ་བཀྲུས་པ་དང་ཁ་བཤལ་བའི་ཆུ་མི་བླུགས་སོ། །དེ་དག་ནི་
དྲང་སྲོང་གི་སྣོད་ལ་མ་གུས་པ་སྤང་བའི་ཕྱིར་རོ། །དགེ་ཚུལ་བག་མེད་པའི་ཆོས་
ཅན་ལྷུང་བཟེད་བྱི་དོར་བྱེད་དུ་མི་གཞུག་གོ །བྱེ་མ་ཅན་དང་། ལྕི་བས་ལྷུང་བཟེད་
བྱི་དོར་མི་བྱའོ། །ལྷུང་བཟེད་ཧ་ཅང་གཤེར་བཞིན་སྣོད་དུ་ཕྱིར་མི་གཞུག་གོ །དེ་
བཙའ་ཆགས་པ་སྤང་བའི་ཕྱིར་རོ། །རྩུབ་པར་འགྱུར་པས་ཧ་ཅང་བསྐམ་པར་མི་བྱའོ། །

གསུམ་པ་བཞག་པའི་གནས་དང་གནས་མིན་པ་བསྟན་པ་ནི། ལྷུང་བཟེད་
རྡོའི་སྟེང་དུ་རེ་ཞིག་ཀྱང་མི་བཞག་སྟེ་འཆག་པ་སྤང་དགོས་པས་སོ། །བཤང་གཅི་
སོགས་མི་གཙང་བའི་ཕྱོགས་སུ་མི་བཞག་སྟེ། ལྷུང་བཟེད་ནི་ཤིན་ཏུ་རུང་བ་ཡིན་
པའི་ཕྱིར་རོ། །ཁྱམས་ལ་སོགས་པའི་ཕྱོགས་གར་བབ་བབ་ཏུ་ལྷུང་བཟེད་རེ་ཞིག་
མི་བཞག་གོ །གར་བབ་བབ་དེར་གཏན་དུ་མི་བཞག་གོ །གང་དུ་བཞག་ན་ལྷུང་
བཟེད་བཞག་པ་དེའི་ཆེད་དུ་ངོས་ཁུང་བྱའོ། །ཇི་ལྟར་བྱ་ན་གཙུག་ལག་ཁང་དང་
ཁང་ཁྱིམ་དག་བརྩིག་པའི་ཚེ་བྱའི། རྩིག་པ་བྱས་ཟིན་པ་བརྐོ་བས་ངོས་ཁུང་བྱ་བ་
ནི་མ་ཡིན་ནོ། །དགེ་སློང་དགོན་པ་པ་རྣམས་ཀྱིས་ལྷུང་བཟེད་བཞག་པའི་སྣོད་སྐོན་
བུ་ཁ་སྦྱར་བྱའོ། །རྒྱུ་ཅི་ལས་བྱས་པ་བྱ་ཞེ་ན། ལྕག་མའམ་སྲད་བུ་ལས་བྱས་པའོ།།
དེའི་ཕྱི་ནང་ལྕི་བ་དང་ས་བསྲེས་པས་བྱུགས་པའོ། །སྐོན་བུ་དེ་ལ་ཁ་བཀབ་ཀྱང་ལྕག་
མའམ་སྲད་བུ་ལས་བྱས་པ། ལྕི་བ་དང་སས་བྱུགས་པ་རྣམ་པ་དེ་ལྟ་བུ་དང་བཅས་
པ་བྱའོ། །སྐོན་བུ་ཁ་སྦྱར་དེ་ནི་གཟར་ཐག་གིས་ཤིང་ལ་སྦྱངས་ན་བཟང་ངོ་། །སྐོན་
བུ་ཁ་སྦྱར་དེ་སྲིལ་ལ་སོགས་པའི་གནོད་པ་སྤང་བའི་ཕྱིར་ས་ལ་མི་བཞག་གོ །སྐོན་
བུ་ཁ་སྦྱར་དེ་ཡུལ་གཞན་དུ་མི་བསྐུར་རོ། །ཁུར་འཁྱེར་བ་སོགས་ཀྱི་སྐྱོན་སྤང་བའི་
ཕྱིར་རོ། །
བཞི་པ་བསྐུར་བ་དང་མི་བསྐུར་བའི་ཚུལ་ནི། ལྷུང་བཟེད་དེ་སྣོད་དུ་བཅུག་
སྟེ་ཡུལ་གཞན་དུ་བསྐུར་བར་བྱའོ། །འགྲོ་བའི་ཚེ་ལྷུང་བཟེད་ལག་པས་མི་བསྐུར་
རོ༑ ༑འོ་ན་ཅིས་བསྐུར་ན། ལྷུང་བཟེད་དེ་ཡུལ་གཞན་དུ་བསྐུར་བ་ནི་སྣོད་ལ་ལུང་
ཐག་བཏགས་ཏེ་མཆན་ཁུར་གྱིས་ཁུར་ན་བཟང་ངོ་། །ལྷུང་བཟེད་དང་སྨན་དང་
ཁབ་རལ་དང་ལྷན་པ་ལ་སོགས་པའི་བར་བུར་དག་སྣོད་ཐ་དད་པར་གཞུག་གོ །ལྷུང་།
་

བཟེད་ལ་སོགས་པའི་སྣོད་དེ་དག་བཅང་བར་བྱའོ། །དེ་དག་ལ་བཅང་བའི་ལུང་ཐག་
མཉམ་པར་གདགས་པར་མི་བྱ་བར་རིང་ཐུང་དུ་བྱའོ། །སྡུལ་མི་འདོད་པས་ན་ལུང་
ཐག་ཞེང་ཆུང་ངུ་དག་ཀྱང་མི་བྱ་བར་ཞེང་ཆེན་པོ་བྱའོ། །ཞེང་ཆེས་པས་བསྟབས་
ནས་ཞུམ་པར་མི་འགྱུར་བར་བྱ་བའི་ཕྱིར་དབུས་སུ་ཕྱིང་བུས་སྦྱར་བར་བྱའོ། །ཕྱིང་
བུ་དེ་གནས་པར་བྱ་བའི་ཕྱིར་མདོ་མདོར་ཏེ་བར་སྐབས་སུ་བྱ་རོག་རྐང་གི་དབྱིབས་
འདྲ་བ་དྲུབ་པར་བྱའོ། །
ལྔ་པ་གུས་པ་བསྐྱེད་ཅིང་བཅོས་ལེགས་བྱ་བ་ལ་གཉིས་ལས། གུས་པར་བྱ་
བ་ནི་ལྷུང་བཟེད་མིག་བཞིན་དུ་གནོད་པ་ཐམས་ཅད་ལས་བསྐྱབ་ཅིང་བསྐྱང་བར་བྱའོ།།
སྣམ་སྦྱར་པགས་པ་དང་འདྲ་བར་རླུང་དང་ཉི་མ་དང་ཆར་བ་སོགས་ལས་བསྐྱབ་པར་
བྱའོ། །བླ་གོས་ལ་སོགས་པའི་ཆོས་གོས་ལྷག་མ་ཡང་པགས་པ་དང་འདྲ་བར་བསྐྱབ་
བོ༑ ༑གཉིས་པ་བཅོས་པར་བྱ་བ་ལ་གཉིས་ལས། མདོར་བསྟན་ནི། ལྷུང་བཟེད་
ལ་སོགས་པ་ལོངས་སྤྱད་པས་དེངས་ན་ཇི་ལྟར་བྱ་ཞེ་ན། ལྷུང་བཟེད་གླན་པ་དང་
ཁ་བསྒྱུར་བ་སོགས་དང་། ཆོས་གོས་བཀྲུ་བ་དང་དྲུབ་པ་སོགས་ཀྱི་བཅོས་ལེགས་
བྱ་བ་ཡལ་བར་མི་དོར་རོ། །
གཉིས་པ་རྒྱས་བཤད་ལ་གསུམ་ལས། གླན་པར་བྱ་བ་ནི། བཅོས་ལེགས་
བྱ་བར་བཤད་ན་གང་ལ་ཇི་ལྟར་བཅོས་ལེགས་བྱ་ཞེ་ན། ལྷུང་བཟེད་ལ་བུག་པ་བྱུང་
ན་ལྷན་པ་གླན་པ་ལ་ནན་ཏན་བྱའོ། །གང་དུ་བྱ་ན་ལག་བཟོའི་ཐ་སྙད་སྤང་བའི་ཕྱིར་
སྐྱེ་བོས་དབེན་པའི་ཕྱོགས་སུ་བྱའོ། །དེ་ལ་མགར་སྤྱད་དགོས་པས། དགེ་འདུན་
གྱིས་གླན་པའི་མགར་སྤྱད་དག་བསྲེལ་བར་བྱའོ། །གང་ཟག་གིས་མི་སྲེལ་ལོ། །ལྷུང་
བཟེད་གང་ལ་ཅིས་གླན་ཞེ་ན། ལྷུང་བཟེད་ཀྱི་བུ་གུའི་ལྷན་པར་བུ་རམ་དང་རྒྱ་སྐྱེགས་

ཀྱི་ཚིགས་མ་ལ་ཅ་དང་སྤྲ་ཚིལ་དང་རོ་ཉེ་ཞ་ཉེ་དཀར་པོ་དང་ཚོན་མོ་སྟེ། ཞ་ཉེ་ནག་
པོ་དག་མི་བཟང་སྟེ་མི་སྲ་བའི་ཕྱིར་རོ། །འོ་ན་གང་བཟང་ན་ལྕགས་ལས་བྱས་པའི་
ལྷན་རིང་དང་ཐམ་ཕྲན་ལྕགས་གཟེར་མགོ་ལེབ་དང༌། ལྕགས་ལས་བྱས་པའི་ལྷན་
པ་ཟླུམ་པོའམ་གྲུ་བཞིའམ་ཟུར་གསུམ་དང་། དེ་ཉིད་ཀྱི་མཐའ་ཐམས་ཅད་སོག་ལེ་
ལྟ་བུ་དང་ལྡན་པ་ཆུ་སྲིན་གྱི་སོ་ལྟ་བུ་དག་བཟང་སྟེ་སྲ་བའི་ཕྱིར་རོ། །ཕྱེ་མས་ཀྱང་
གླན་ན་བཟང་ངོ་། །གང་གི་ཕྱེ་མ་ཞེ་ན། ལྕགས་ཀྱི་ཕྱེ་མའམ་རྡོའི་ཕྱེ་མ་བརྡར་
བས་གླན་ནོ། །དེ་འབའ་ཞིག་གིས་གླན་ནམ་ཞེ་ན། འབྲུ་མར་དང་བརྡར་བ་སྤྲ་ཚིལ་
འདྲ་བ་ལ་ཐུག་པར་གྱུར་པས་གླན་ནོ། །གང་གིས་བརྡར་ན་ལྕགས་སམ་རྡོའི་བྱེ་བྲག་
ཀུ་རུ་བིན་དས་བརྡར་རོ། །ལྷུང་བཟེད་ཇི་ལྟར་གྱུར་པ་ལ་གླན་ཞེ་ན། །ལྷུང་བཟེད་
དྲོ་བ་ལ་ཕྱེ་མས་གླན་ནོ། །དེའི་སྟེང་དུ་གྲོ་གས་གཡོགས་ཏེ་དེའི་སྟེང་དུ་འཇིམ་པས་
བསྐུས་ལ་དེ་ནས་ལྷུང་བཟེད་ཅི་རན་ཙམ་དུ་བསྲོའོ། །ལྷུང་བཟེད་ལ་ལྷན་པ་གླན་
པ་འབྲུ་མར་གྱིས་སྦངས་ལ་རྡོ་འཇམ་པོས་བརྡར་རོ། །ལྕགས་ལྷུང་གི་ལྷན་པ་བསྟན་
ཟིན་ནས། ས་ལས་བྱས་པའི་ལྷུང་བཟེད་ནི་བུ་རམ་དང་འཇིམ་པ་བསྲེས་པས་གླན་ནོ། །
གཉིས་པ་ལེགས་པར་བྱ་བ་ནི། ལྕགས་ལྷུང་ནར་མར་ཟས་ལ་སྤྱོད་པ་ཉིད་
ན་ཟླ་བ་དྲུག་གི་འོག་ཏུ་ཁ་བསྒྱུར་བའི་ཕྱིར་དུ་བསྲེག་པར་འོས་པ་ཉིད་ཡིན་ནོ། །གལ་
ཏེ་ས་ལས་བྱས་པའི་ལྷུང་བཟེད་ཟས་ལ་ནར་མར་སྤྱོད་པ་ཡིན་ན་ཟླ་བ་ཕྱེད་ནས་བསྲེག་
པར་བྱའོ། །ལྷུང་བཟེད་བསྲེག་དགོས་པ་དང་དབྱར་འཛོམ་ན་ཇི་ལྟར་བྱ་ཞེ་ན། གལ་
ཏེ་ལྷུང་བཟེད་བསྲེག་པར་འོས་པའི་ཚེ་དབྱར་བྱུང་ན་ལྷུང་བཟེད་དེའི་བྱ་བ་ད་ནང་
ཟ་བ་དང་སང་ཟས་ལ་འཁྱེར་བ་ལ་སོགས་པ་དེའི་བར་དུ་སྣུམ་གྱིས་བསྐུ་བ་དང་རྩུབ་
ཁྲུས་ཉིད་ཀྱིས་ལེགས་པར་བཅོས་པ་ཉིད་བྱའོ། ། །

གསུམ་པ་བསྲེག་པའི་ཚུལ་ནི་ལྷུང་བཟེད་དེ་བསྲེག་པར་བྱའོ། །ཐབས་གང་
གིས་བསྲེག་ན་ལྷུང་བཟེད་བསྲེག་པ་དེའི་ཆེད་དུ་རྫ་བོ་བསྲེལ་བར་བྱའོ། །རྫ་བོ་ཇི་
ལྟ་བུ་ཞེ་ན། རྫ་བོ་དེ་ཉིད་དུ་རྫ་མཁན་གྱིས་བྱས་ནས་གྲུབ་པའམ་དབྱིབ་མོ་ཡང་རུང་
ངོ༌། །དབྱིབ་མོ་ཇི་ལྟར་བྱ་ན། རྫ་གཞན་ཐལ་བས་བཀང་སྟེ། རྫ་གཟོང་སྟེ་ལྕགས་
ཕུར་གྱིས་བརྐོས་ན་བཟང་ངོ་། །རྫ་གཟོང་དེ་བཅང་བར་བྱའོ། །རྫ་བོ་དེས་དུ་བ་
མི་འཆོར་བར་ལྷུང་བཟེད་དེ་དགབ་བོ། །ཕུབ་མ་དང་འཇིམ་པ་སྦྱར་བས་རྫ་བོའི་
ཕྱི་རོལ་བྱུགས་པས་སོ། །འབྲུ་མར་གྱི་ཚིགས་མའམ་ལྕི་བས་རྫ་བོའི་ནང་བྱུགས་
པས་སོ། །ཕྱི་ནང་བྱུགས་པ་དེ་སྐམ་པར་གྱུར་པས་དགབ་པར་བྱའོ། །ས་གཞི་གང་
དུ་གཞི་ཅི་བཏིང་བའི་སྟེང་དུ་ལྷུང་བཟེད་བཞག་པ་ལ་རྫ་བོས་དགབ་ཅེ་ན། ས་གཞི་
བྱི་དོར་བྱས་པར་ཕུབ་མ་གདིང་ཞིང་དུ་བ་འཆོར་བར་བྱེད་པའི་རྒྱུ་འབྲུ་མར་གྱི་ཚིགས་
མ་འབའ་ཆ་དང་ཨ་རུ་ར་ལ་སོགས་པའི་རྫས་བཀྲམ་པའི་སྟེང་དུ་ལྷུང་བཟེད་ཁ་བུབ་
ཏུ་བཞག་པ་ལ་རྫ་བོས་དགབ་བོ། །དེ་ནས་བ་ལང་གི་ལྕི་བ་དང་སོག་མས་རྫ་བོ་བཅེར་
ཏེ་མེ་སྦར་རོ། །ཏེ་བོར་ཏེ་ཤིན་ཏུ་གྲངས་ནས་ལྷུང་བཟེད་དབྱུང་ངོ་། །ལན་དུ་བསྲེག་
ཅེ་ན། ལྷུང་བཟེད་ཀྱི་ཁ་དོག་རྫོགས་པ་ཕུན་སུམ་ཚོགས་པར་གྱུར་གྱི་བར་དུ་ཡང་
ཡང་བཟླས་པར་བྱའོ། །ཇི་ལྟར་བཟླས་ན་བྱི་དོར་བྱས་ཤིང་བསྲེགས་པའི་གནས་
སུ་གཞུག་པར་བྱའོ། །སྲོག་ཆགས་ཕྲ་མོ་རྣམས་ལ་སྙིང་བརྩེ་བས་བསྲེག་པའི་ཉེ་འཁོར་
ཕྱག་དར་དང་ཆུས་ཆག་ཆག་བྱའོ། །གཉིས་པ་ཞར་བྱུང་ནི། བསྙེན་པར་རྫོགས་
པར་འདོད་པའི་ལོ་ཚིགས་མི་ཤེས་ན་མཚན་གྱི་ཉེ་འཁོར་དུ་སྤུ་སྐྱེས་པ་བསྙེན་པར་
རྫོགས་པར་ཁས་བླང་བར་བྱའོ། །དེ་ཇི་ལྟར་ཤེས་པར་བྱ་ཞེ་ན། མཚན་གྱི་ཉེ་འཁོར་
དུ་སྤུ་སྐྱེས་པ་དེ་ནི་དེ་ཉིད་ཀྱིས་མ་ཚོར་བར་སྒྱུ་ཐབས་ཀྱིས་བརྟག་པར་བྱའོ། །སྒྱུ་

ཐབས་ཇི་ལྟ་བུ་ཞེ་ན། ཟུང་ང་དང་གོས་ཀྱི་གདང་མཐོན་པོ་ལ་འདུག་པའི་དངོས་
པོ་དབབ་པ་ལ་སོགས་པས་སོ། །བར་ཆད་སྤང་བའི་ཕྱིར་བསྙེན་པར་རྫོགས་པར་
འདོད་པ་མཁན་པོ་ཉིད་དུ་ཕྱོགས་པས་སློབ་དཔོན་ལ་སོགས་པ་ལ་གསོལ་བ་བཏབ་
པའི་ཉིན་གང་ཚུན་ཆད་ཙམ་ཤིང་ལ་འཛེག་ཏུ་མི་གཞུག་གོ །བསྙེན་པར་རྫོགས་པར་
འདོད་པ་དེ་མཐོང་བའི་སྤྱོད་ཡུལ་ལས་འདས་པའི་མཚམས་གྱི་ཕྱི་རོལ་ཏུ་མི་བཏང་
ངོ༌། །གསང་སྟེ་སྟོན་པ་བསྐོ་བའི་ཚེ། དགེ་འདུན་གྱིས་བསྙེན་པར་རྫོགས་པར་
འདོད་པ་དེ་ཚིག་མི་ཐོས་ཤིང་མིག་གིས་བལྟར་སྣང་བའི་ཉེ་འཁོར་དུ་བཀར་ཏེ་ཚོགས་
དགེ་འདུན་ལ་མངོན་དུ་ཕྱོགས་པར་འགྲེང་སྟེ་འདུད་པ་དང་བཅས་པས་ཐལ་མོ་སྦྱར་
ཏེ་གཞག་པར་བྱའོ། །ཁྱིམ་པ་ལ་དགེ་སློང་གི་གནས་རྣམས་བརྗོད་པར་མི་བྱ་སྟེ།
འདི་བྱ་དཀའ་འོ་སྙམ་ནས་རབ་བྱུང་གི་བར་ཆད་སྤང་བའི་ཕྱིར་རོ། །བསྙེན་པར་
རྫོགས་མ་ཐག་པ་ལ་གནས་མི་བརྗོད་པར་མི་བྱ་སྟེ། དེའི་ཚེ་སེམས་མཐུན་པས་གནས་
རྣམས་བསྒྲུབ་པར་སྤྲོ་བའི་ཕྱིར་རོ།།
་གཉིས་པ་ཐོབ་པ་མི་ཉམས་པར་བསྲུང་བའི་སྤྲོས་པ་ལ་བཞི། གནས་དང་
གནས་པའི་ཚུལ་ཁྲིམས་ཀྱི་སྤྲོས་པ་དང་། ཞར་ལ་ནད་པ་གསོ་བའི་ཚུལ་ཁྲིམས་དང་།
གནས་བརྟན་དང་ཕྱི་བཞིན་འབྲང་བའི་ཚུལ་ཁྲིམས་དང་། དེ་ལས་གཞན་པའི་ཚུལ་
ཁྲིམས་སོ། །དང་པོ་ལ་བཞི། གནས་དང་གནས་པའི་ཚུལ་ཁྲིམས་དངོས་དང་།
ཐུན་མོང་དུ་ཇི་ལྟར་བྱ་བ་དང་། གནས་པས་ཇི་ལྟར་བྱ་བ་དང་། གནས་ཀྱིས་ཇི་
ལྟར་བྱ་བའོ། །དང་པོ་ལ་གཉིས། གནས་པའི་ཚུལ་ཁྲིམས་དང་། གནས་ཀྱི་ཚུལ་
ཁྲིམས་སོ། །དང་པོ་ལ་གསུམ་ལས། གནས་མེད་དུ་མི་རུང་བ་དམིགས་བསལ་
དང་བཅས་པ་ནི། གཙུག་ལག་ཁང་གང་ན་གནས་མེད་པ་དེར་གསོ་སྦྱོང་མ་འོངས་

པ་ལ་བསྡད་པར་དང་དབྱར་སྔ་མ་གནས་པར་ཁས་བླང་བར་མི་བྱ་སྟེ། དེ་བས་གནས་
ལ་བརྟེན་པ་དགོས་པ་ཆེ་བའི་ཕྱིར་དང་། དབྱར་ཕྱི་མ་ཁས་བླང་དུ་ཡོད་པའི་ཕྱིར་
རོ༑ ༑དབྱར་སྔ་མ་གནས་པ་ཁས་བླང་བའི་ཚེ་གནས་མེད་པར་གྱུར་ན་དབྱར་སྔ་
མ་རྗེས་སུ་བསྲུང་བར་མི་བྱ་བར་གནས་ཡོད་ས་དེ་འགྲོ་བར་བྱའོ། །དབྱར་ཕྱི་མ་
ལ་ཡང་ཁས་བླངས་ནས་གནས་མེད་པར་གྱུར་ན་ཟླ་བ་དང་པོ་གཉིས་ལས་ལྷག་པ་
བསྲུང་བར་མི་བྱའོ། །དང་པོ་གཉིས་ནི་བསྲུང་དགོས་ཏེ། དབྱར་ཁས་ལེན་གསུམ་
པ་མེད་པའི་ཕྱིར་རོ། །ཟླ་བ་གཉིས་པོའི་བར་ལ་གནས་བཙལ་དགོས་ན་ཇི་ལྟར་བཙལ་
ཞེ་ན། ཡོན་བདག་གིས་རྙེད་པ་སྦྱོར་བའི་གནས་ཁང་དང་ལས་ལ་མི་བསྐོ་བ་དང་
ཉེ་གནས་དགེ་ཚུལ་ལ་སོགས་པའི་སྟ་གོན་གྱིས་གནས་དེ་བཙལ་བར་བྱའོ། །ཟླ་བ་
གཉིས་པོའི་ཚེ་གནས་མེད་ན་གཞོན་ནུའི་ནང་ནས་ཆེས་རྒན་པ་ལ་བྱ་བ་ཞུ་བར་བྱའོ།།
དེའི་ཚེ་ཆེས་རྒན་པས་མ་ཞུས་པར་ཡང་བྱ་བ་བྱའོ། །གནས་མཚན་ཉིད་པ་ཡོད་ན་
ཡང་གཞོན་ནུའི་ནང་ནས་རྒན་པ་ལ་རེ་ཞིག་གི་གནས་ཉིད་ཀྱིས་བྱ་བ་ཞུ་བར་བྱ་སྟེ།
འདི་ནི་ཁྱོད་དང་མཁན་པོ་གཅིག་པ་ཡིན་གྱིས་ཁྱོད་ཀྱིས་འདི་ལ་ཞུ་བར་བྱའོ་ཞེས་
གསུངས་པའི་ཕྱིར་རོ། །གནས་ལ་མ་ཞུས་པར་ཚུལ་ཁྲིམས་འཆལ་བ་དེ་ལྟ་བུ་ལ་
བདག་གིས་རྐང་པ་མཉེ་བ་སོགས་བསྙེན་བཀུར་མི་བྱ། དེས་ཀྱང་བདག་ལ་བསྙེན་
བཀུར་གྱི་ལས་བྱེད་པ་བདག་གིར་མི་བྱའོ། །མི་གནས་པར་འདུག་པར་མི་བྱ་བའི་
དམིགས་བསལ་ནི། གནས་པར་འོས་པ་གནས་ཡོངས་སུ་འཚོལ་བ་ལ་ཞུགས་པ་ནི་
གནས་མེད་ན་རེ་ཞིག་མི་གནས་པར་འདུག་པ་ལ་ཉེས་པ་མེད་དོ། །ཇི་སྲིད་དུ་ཉེས་
པ་མེད་ན། ཞག་ལྔའི་མཐར་ཐུག་པའི་བར་དུ་ཉེས་པ་མེད་པའོ། །དེ་ལ་དགེ་འདུན་
གྱི་རྙེད་པ་ཡོད་ན་འོས་པ་ཉིད་དོ། །དགེ་སློང་གློ་བུར་དུ་འོངས་པས་ནི་ཉི་མ་དང་

པོ་ལ་ངལ་བསོས་ནས་ཉི་མ་གཉིས་པའམ་གསུམ་པ་ལ་གནས་བཅའ་བར་བྱའོ། །ཉི་
མ་གཅིག་ནི་གནས་པའི་ཆེད་དུ་གནས་བཅའ་བར་མི་བྱའོ། །གནས་པར་བྱ་བ་ཉེ་
བར་མི་གནས་པར་ཞུ་ས་མེད་ན་གཞན་ལ་ཞུ་བར་བྱའོ། །མ་ཞུས་པར་བྱ་བ་མི་བྱ་
བའི་དམིགས་བསལ་ནི། གནས་པས་ལས་སུ་བསྐོས་པར་སོང་བ་ན་ལས་སུ་བྱ་བ་
དེ་གཞན་བྱུང་ན་གཞན་དེ་བསྒྲུབ་པའི་ཕྱིར་མ་ཞུས་ཀྱང་ཉེས་པ་མེད་དེ། སྔར་ཞུས་
པ་དེ་ཉིད་བྱ་བ་ཕྱི་མའི་ཡང་ཞུ་བ་ཡིན་པའི་ཕྱིར་རོ། །
གཉིས་པ་གནས་སུ་གཟུང་བའི་ཚུལ་ནི། གནས་བཅའ་དགོས་ན་གནས་ཇི་
ལྟ་བུ་ལ་བཅའ་ཞེ་ན། དགེ་སློང་གང་ཡང་རུང་བ་ལ་གནས་བཅའ་བར་མི་བྱའོ། །འོ་
ན་གང་ལ་བཅའ་ན། གཞན་ལ་དྲི་བ་དང་ལུས་ངག་གི་ཀུན་སྤྱོད་ལ་སོགས་པ་ལ་
བརྟགས་པས་ཚུལ་ཁྲིམས་དང་འདུལ་བ་ཤེས་པ་དང་འཁོར་ལ་ཕན་འདོགས་པ་ཉིད་
ངེས་པར་ཤེས་པར་བྱས་ནས་དེ་གནས་སུ་གཟུང་བར་བྱའོ། །ཆོ་ག་གང་གིས་གཟུང་
ཞེ་ན། དགེ་བསྙེན་ལ་སོགས་པའི་སྡོམ་པ་ལེན་པ་བཞིན་དུ་ལན་གསུམ་སྔོན་དུ་བཏང་
ནས་གཟུང་ངོ༌། །འོ་ན་ཐལ་མོ་སྦྱར་ནས་ལེན་ནམ་ཞེ་ན། གནས་པའི་ལག་པ་གཉིས་
ཀྱིས་གནས་ཀྱི་རྐང་མཐིལ་གཉིས་ལ་བཅངས་ནས་ལེན་ནོ། །དེས་ན་གནས་ནི། བསྙེན་
རྫོགས་ཀྱི་སྡོམ་པ་དང་ལྡན་པ། ལྟ་མཚན་མཐུན་པ། ཐ་སྙད་གསུམ་ལྡན། ས་
རང་བཞིན་དུ་གནས་པ། མཚམས་ནང་དུ་གནས་པ། ཐ་མལ་བའི་གཟུགས་སུ་
འདུག་པ། བརྟན་མཁས་དང་ལྡན་པ། བརྩེ་བ་དང་བཟོད་པ་དང་ལྡན་པ། ནང་
འཁོར་བ་དག་པ། ཕན་འདོགས་ལ་བརྩོན་པ། སྔར་གནས་སུ་མ་གྲུབ་པ་ལ། བཙུན་
པ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་གནས་འཆའ་བར་
གསོལ་ན། བཙུན་པས་བདག་ལ་གནས་སྩོལ་ཅིག །བདག་བཙུན་པ་ལ་གནས་འཆའ་

ཞིང་མཆིས་སོ། །ཞེས་ལན་གསུམ་བཟླས་སོ། །དགེ་ཚུལ་གྱི་གནས་ཡིན་ཡང་གནས་
ཀྱི་ཆོ་ག་བྱ་སྟེ་མཁན་པོ་བཞིན་ནོ། །དེ་ལྟ་བུ་ལ་བརྟེན་ན་མཚོ་ཆེན་པོ་ལ་གནས་པའི་
པདྨ་ལྟར་ཡོན་ཏན་འཕེལ་བར་འགྱུར་ཏེ། སྐྱེས་རབས་ལས། དམ་པའི་སྐྱེ་བོ་སུས་
ཀྱང་མི་བསྲིང་སྟེ། དུལ་བའི་ཚུལ་གྱིས་དགེ་ལ་བརྟེན་པར་བྱ། །དེ་དང་ཉེ་ན་དེ་
ཡི་ཡོན་ཏན་རྡུལ། །ཆེད་དུ་མ་བསྒོས་པར་ཡང་འགོས་པར་འགྱུར། །ཞེས་པ་ལྟར་
རོ༑ ༑གནས་ཀྱིས་ཀྱང་ཐམས་ཅད་ལ་གནས་སྦྱིན་པར་མི་བྱ་བར། འདི་མྱང་འདས་
ཀྱི་བསམ་པ་ཅན་ཡིན་ནམ། བསླབ་པ་ལ་གུས་པ་ཡིན་ནམ་ཞེས་ཡོངས་སུ་བརྟགས་
ནས་གནས་སྦྱིན་ནོ། །གནས་དང་གནས་པ་གཉིས་ཇི་ལྟར་གནས་པར་བྱ་ཞེ་ན། གནས་
ཀྱིས་གནས་པ་ལ་བུའི་འདུ་ཤེས་དང་། གནས་པས་གནས་ལ་ཕའི་འདུ་ཤེས་དག་
བསྐྱེད་པར་བྱའོ། །འོ་ན་མཁན་པོ་ལ་ཡང་གནས་བཅའ་དགོས་སམ་ཞེ་ན། མཁོན་
པོ་དེ་ཉིད་གནས་པར་བྱ་བ་ཉིད་ཡིན་པ་དེའི་ཕྱིར་མཁན་པོ་དེ་ལ་ཇི་སྐད་བཤད་པའི་
ཆོ་གས་གནས་དེ་མི་བཅའ་བའོ། །གང་གིས་གནས་བཅས་པ་འཇིག་ཅེ་ན། གནས་
དང་གནས་པ་གཉིས་ཀ་ལ་ཕན་ཚུན་མི་ལྟོས་པ་ཉིད་ཀྱི་སེམས་ཅིག་ཅར་རམ་རིམ་
གྱིས་བྱུང་ན་གནས་བཅས་པ་ཉིད་འཇིག་པའི་རྒྱུ་ཡིན་གྱི་གང་རུང་ཞིག་ལ་མི་ལྟོས་
པའི་སེམས་སྐྱེས་པས་མ་ཡིན་ནོ། །གནས་ཀྱི་འོས་དུ་མ་ཚོགས་ན་གང་ལ་གནས་
པར་བྱ་ཞེ་ན། མཁན་པོ་མ་ཡིན་པའི་གནས་དུ་མ་དག་ཚོགས་ན་གནས་པའི་འདོད་
པས་གནས་ལ་འཇུག་པར་བྱའོ། །མཁན་པོ་དེ་དང་ལྷན་ཅིག་ཏུ་གནས་དུ་མ་ཚོགས་
ན་མཁན་པོ་དེ་ཉིད་ཀྱིས་གནས་པར་བྱའོ། །
གསུམ་པ་གནས་ལ་གུས་པ་བསྐྱེད་ཚུལ་ནི། མཁན་པོ་ལངས་པ་མཐོང་མ་
ཐག་ཏུ་སྟན་ལས་ལྡང་བར་བྱའོ། །གནས་གཞན་ལའང་འདྲའོ། །གནས་འདུག་

པའི་གཙུག་ལག་ཁང་དེ་ན་གནས་པ་ཡང་འདུག་ན་གནས་པས་གནས་ཀྱི་དྲུང་དུ་ཉིན་
པར་ལན་གསུམ་དུ་འགྲོ་བར་བྱའོ། །གལ་ཏེ་གནས་དགོན་པ་ན་འདུག་ལ་དེ་ལ་ཡང་
རྒྱང་གྲགས་ཙམ་ཞིག་ཡོད་ན་གནས་པས་ཉིན་པར་ལན་རེ་གནས་ཀྱི་དྲུང་དུ་འགྲོ་བར་
བྱའོ། །དགོན་པ་དེ་རྒྱང་གྲགས་ལྔ་ཕན་ཆད་ཡོད་ན་ཞག་ལྔའམ་དྲུག་ཅིང་གནས་
ཀྱི་དྲུང་དུ་ལན་རེ་འགྲོ་བར་བྱའོ། །དགོན་པ་དེ་དག་དཔག་ཚད་ཕྱེད་དང་གསུམ་
དག་ཡོད་ན་གསོ་སྦྱོང་གི་ཚེ་འགྲོ་བར་བྱའོ། །གཉིས་པ་གནས་ཀྱི་ཚུལ་ཁྲིམས་ནི།
གནས་པ་ཆད་པས་བཅད་པར་འོས་པ་གནས་ཀྱིས་ཆོད་པས་མི་བཅད་པར་མི་བྱའོ།།
ཆད་པ་དུ་ཡོད་ན། ཆད་པ་ནི་ལྔའོ། །ལྔ་གང་ཞེ་ན། ཕན་ཚུན་གཏམ་འདྲི་བར་མི་
བྱ་བ་དང་། མི་སྡུག་པ་བསྒོམ་པ་ལ་སོགས་པའི་གདམས་ངག་མི་སྦྱིན་པ་དང་། དེས་
བསྙེན་བཀུར་བྱེད་དུ་མི་གཞུག་པ་དང་། ཆོས་དང་ཟང་ཟིང་དག་གིས་ལོངས་སྤྱོད་
དུ་མི་གཞུག་པ་དང་། འཆད་ཉན་སོགས་དགེ་བའི་ཕྱོགས་བརྩམས་པ་རྒྱུན་བཅད་
པ་དང་། གནས་དགག་པ་སྟེ་གནས་འཆར་མི་གཞུག་པར་བྱའོ། །ཆད་པ་དེ་དག་
གང་ལ་འོས་ཤེ་ན། མ་དད་པ་དང་། ལེ་ལོ་ཅན་དང་། བཀའ་བློ་མི་བདེ་བ་དང་།
མ་གུས་པ་དང་། སྡིག་པའི་གྲོགས་བྱེད་པ་ལ་ཆད་པ་དེ་དག་འོས་པ་ཉིད་དོ། །གནས་
ཀྱིས་ཆད་པས་བཅད་པ་དགེ་སློང་གཞན་གྱིས་ལེན་པར་བྱེད་པ་ལ་དགེ་འདུན་དབྱེན་
དུ་གཏོགས་པའི་ཉེས་པ་སྦོམ་པོར་འགྱུར་རོ། །ཆད་པས་བཅད་ཀྱང་བཟོད་པ་གསོལ་
བའི་ཕྱིར་དུ་གུས་པར་མི་བྱེད་ན་དྲང་པོར་བྱ་བའི་ཕྱིར་གནས་ཀྱིས་དགེ་སློང་ཤེས་
ཉེན་ཅན་གཞན་བསྐོ་བར་བྱའོ། །ཆད་པའི་རྒྱུ་མ་དད་པ་སོགས་བཏང་བ་གནས་ལ་
བཟོད་པ་གསོལ་བར་བྱེད་པ་ལ་གནས་ཀྱིས་བཟོད་པར་བྱའོ། །དད་པ་ལ་སོགས་
པའི་ཡོན་ཏན་དང་ལྡན་པ་ཆད་པས་བཅད་པར་མི་འོས་པ་ལ་ཆད་པས་བཅད་པར་

མི་བྱའོ། །ཆད་པའི་རྒྱུ་བཏང་བ་བཟོད་པ་བྱ་བར་འོས་པ་ལ་མི་བཟོད་པར་མི་བྱའོ།།
རྒྱུ་མ་བཏང་བ་བཟོད་པ་བྱ་བར་མི་འོས་པ་ལ་བཟོད་པར་མི་བྱ་སྟེ། ལང་ཤོར་སྤང་
བའི་ཕྱིར་རོ། །ཐབས་གང་གིས་ཀྱང་དྲང་པོར་མི་བྱེད་པ་ཉིད་ཡིན་ན། དེ་གནས་
ཁང་ནས་བསྐྲད་པར་བྱའོ། །ཡོ་བྱད་མེད་པར་བསྐྲད་དམ་ཞེ་ན། བསྐྲད་བྱ་དགེ་
ཚུལ་ལ་ནི་ཆུ་ཚགས་དང་རིལ་བ་སྤྱི་བླུགས་དང་མཐང་གོས་དང་བཅས་པའི་བླ་གོས་
ཀྱང་བྱིན་ཏེ་བསྐྲད་པར་བྱའོ། །བསྐྲད་བྱ་དེ་གལ་ཏེ་ལོ་ལོན་ཞིང་མྱུར་དུ་བསྙེན་པར་
རྫོགས་པ་འདོད་པ་ཞིག་ཡིན་ན་ཆོས་གོས་གསུམ་གདིང་བ་ལྷུང་བཟེད་དེ་ཡོ་བྱད་ལྔ་
དང་། ཆུ་ཚགས་ཀྱང་བྱིན་ཏེ་བསྐྲད་པར་བྱའོ། །བསྐྲད་བྱ་བསྙེན་པར་རྫོགས་པ་
ལ་ཡང་ཡོ་བྱད་དྲུག་བྱིན་ནས་བསྐྲད་པར་བྱའོ། །དེ་ལྟར་བསྐྲད་པ་ན། དྲང་པོར་
གྱུར་ཏེ་བཟོད་པ་གསོལ་ན་སེངྒེ་ཟས་གང་སྤང་བ་དེ་ཕྱིས་མི་ལེན་པ་ལྟར་གྱ་ཚོམ་མི་
བྱ་བར་ཕྱིར་བླང་བར་བུའོ། །དགེ་འདུན་གྱིས་ཁྲིམས་དེ་མ་བྱས་ཀྱང་ཉེས་པ་མེད་
ལ༑ བྱས་ན་དགེ་སློང་རྣམས་ལ་གནོད་པར་འགྱུར་བའི་ཁྲིམས་སུ་བྱ་བ་མི་བྱའོ།།
གཉིས་པ་ཐུན་མོང་དུ་ཇི་ལྟར་བྱ་བ་ནི། མཚན་མོ་ཁའི་ནང་དུ་དྲི་མ་གནས་
པ་ནི་མ་བཀྲུས་པ་ཉིད་ཡིན་པས། དྲི་མ་དེ་མ་སྦྱངས་ཀྱི་བར་དུ་ཕྱག་འཚལ་བ་དང་
བཟའ་བ་ལ་སོགས་པ་མི་བྱའོ། །འོ་ན་དྲི་མ་ཇི་ལྟར་སྦྱང་ན། སོ་ཤིང་གིས་ཁ་སྦྱངས་
ནས་སོ་ཤིང་དེ་དབེན་པར་དོར་རོ། །བཤང་གཅི་བྱ་བ་ཡང་དབེན་པར་བྱའོ། །སྐྱེ་
བོ་མང་པོས་ལོངས་སྤྱད་དུ་རུང་བའི་ཤིང་ངམ་རྩིག་པའི་དྲུང་དུ་སོ་ཤིང་དང་བཤང་
གཅི་མི་དོར། སོ་ཤིང་དེའི་ཚད་ནི་སོར་བཅུ་གཉིས་མན་ཆད་སོར་བརྒྱད་ཡན་ཆད་
དོ༑ ༑བད་ཀན་མང་བའི་ནི་སྔར་བསྟན་པའི་སོ་ཤིང་གི་ཚད་མེད་ན་སོར་བཞི་ལས་
ལྷག་པ་སོར་ཕྱེད་དང་ལྔ་ཡན་ཆད་ཀྱིས་བྱའོ། །གནས་ཁང་དུ་སོ་ཤིང་དོར་དུ་མི་

རུང་ངམ་སྙམ་ན། གནས་ཁང་དུ་ཆོལ་ཟངས་ཀྱི་ནང་དུ་སོ་ཤིང་དོར་བ་ལ་མི་རིགས་
པ་མེད་དོ། །སོ་ཤིང་དོར་བ་དེ་ལ་ཝ་ཁ་ཡང་མི་དབེན་པར་མི་འགྱུར་རོ། །ཝ་ཁ་
དེར་ཁྲུ་གང་ཁོར་ཡུག་ཏུ་སོ་ཤིང་དོར་བ་དང་རྐང་པ་བཀྲུ་བ་སོགས་རྣམ་པ་དེ་ལྟ་བུ་
བྱར་རུང་བ་ཉིད་དོ། །སོ་ཤིང་དོར་བ་དེའི་རྗེས་དེ་མ་ཐག་ལ་ལྕེ་བཞར་བར་བྱའོ།།
ཅིས་བཞར་ཞེ་ན། ལྕེ་བཞར་ཉེ་བར་གཞག་པར་བྱའོ། །རྒྱུ་ཅི་ལས་བྱས་པ་ཞེ་ན།
ཁབ་ཀྱི་རྫས་ར་གན་དང་ཟངས་དང་འཁར་བ་དང་ལྕགས་དག་ལ་བྱས་པའོ། །ལྕེ་
བཞར་མེད་ན། ལྕེ་བཞར་བའི་དོན་འདི་ལ་སོ་ཤིང་གི་ཚལ་བས་ལྕེ་བཞར་དུ་རུང་
ངོ་། །སོ་ཤིང་གི་ཚལ་བ་དེ་ཧ་ཅང་ཟུར་མི་རྣོ་བར་བྱ་བའི་ཕྱིར། ཕན་ཚུན་གཅིག་
གིས་གཅིག་ལ་འདྲུད་པར་བྱའོ། །ཟུར་མི་རྣོ་བས་སོ་དང་ལྕེ་དང་རྣ་བ་དྲུད་བཞར་
བྱའོ། །མི་རྣོ་བས་ཀྱང་དལ་གྱིས་མ་ཡིན་པར་འདྲུད་བཞར་མི་བྱའོ། །དལ་བུས་
ཇི་ལྟར་བྱ་ཞེ་ན་སོ་ལ་སོགས་པ་དེ་དག་གི་ཤ་རྙིལ་ལ་སོགས་པ་ལ་མི་གནོད་པར་བྱའོ།།
སོ་དང་ལྕེ་གཉིས་ཀྱི་དྲུད་བཞར་གྱི་ཕྱོགས་ཁའི་དྲི་མས་གོས་པ་མ་བཀྲུས་སམ་སས་
མ་བསྐུས་པར་མི་དོར་རོ། །སེ་གོལ་ལ་སོགས་པའི་སྒྲ་མ་བྱས་པར་སོ་ཤིང་མི་དོར་
རོ༑ ༑དེ་ནི་དཔེ་ཡིན་པས་བཤང་བ་དང་གཅི་བ་དང་མཆིལ་མ་དང་སྣབས་དང་ཟས་
གྱེན་དུ་སྐྱུགས་པ་དང་མ་ཞུ་བར་ཐུར་དུ་རླུགས་པ་དང་དོར་བར་བྱ་བ་གཞན་དག་ཀྱང་
སྒྲ་མ་བྱས་པར་མི་དོར་རོ། །སོ་ཤིང་དེ་ལས་བྱི་དོར་འབྱུང་བ་བཞིན་དུ་འདག་རྫས་
དང་ལྕི་བས་ཀྱང་བྱི་དོར་འབྱུང་ངོ༌། ། །
གསུམ་པ་གནས་པས་གནས་ལ་བསྙེན་བཀུར་ཇི་ལྟར་བྱ་བ་ནི། ལུས་ཀྱི་བྱ་
བ་སོ་ཤིང་དོར་བ་སོགས་བསྒྲུབ་མ་ཐག་ཏུ་མཆོད་རྟེན་ལ་ཕྱག་བྱའོ། །འདི་མན་ཆད་
གནས་པས་བསྒྲུབ་པའི་དབང་དུ་བྱས་ཏེ་འཆད་པ་ནི། ལུས་ཀྱི་བྱ་བ་བསྒྲུབས་མ་ཐག་

མཆོད་རྟེན་ལ་ཕྱག་འཚལ་བ་དེ་ནས། དེ་མ་ཐག་ཏུ་གནས་པས་གནས་ཀྱི་དྲུང་དུ་
སྔར་སོང་སྟེ་ཕྱག་བྱའོ། །རྒན་ནམ་འོན་ཏེ་གཞོན་ཡང་རུང་། །གང་ལ་ཆོས་ནི་
ཐོས་གྱུར་པ། །དེ་ལ་ཐོག་མར་ཕྱག་བྱས་ཏེ། །ཟླ་བ་ཚེས་ལ་བྲམ་ཟེ་བཞིན། །ཞེས་
སོ༑ ༑སངས་རྒྱས་པས་དང་པོར་བླ་མ་ལ་ཕྱག་བྱ་བར་གསུངས་པ་དང་འགལ་ལོ་
ཞེ་ན། མི་འགལ་ཏེ། དེའི་ཚེ་ཕྱག་གི་བསླབ་པའི་གཞི་མ་བཅས་ལ། འདི་བསླབ་
པ་བཅས་ནས་ཡིན་ཏེ། ཚིག་ལེར། བརྟུལ་ཞུགས་ཅན་གྱིས་བླ་མ་པས། །སྔར་
ཉིད་མལ་ནས་ལངས་ནས་ནི། སོ་ཤིང་བཅས་ནས་དེ་འོག་ཏུ། །སྟོན་པ་ལ་ནི་ཕྱག་
བྱའོ། །དེ་ནས་རབ་གུས་བསྐྱེད་པ་ཡིས། །བླ་མ་ལ་ནི་ཕྱག་བྱ་སྟེ། །དེ་ནི་དེ་ལ་
གདམས་ངག་སོགས། །ཆོ་ག་བཞིན་དུ་ཕན་འདོགས་ཡིན། །ཞེས་དང་། ལྡང་
བྱེད་ལ་གསུངས་པ་བཞིན་ནོ། །ཡང་ན་གནས་ཁང་ཐ་དད་ཀྱི་དབང་དུ་བྱས་པ་ཡིན་
ཏེ༑ ཚིག་ལེའུར་བྱས་པ་ལྔ་བཅུ་པར། གདོང་དང་སོ་ཡི་དྲི་བཀྲུས་ནས། །རྫོགས་
སངས་རྒྱས་ལ་གུས་ཕྱག་འཚལ། །བླ་མ་གནས་པའི་སྒོ་གླེགས་ལ། །ལག་པས་
དལ་གྱིས་བརྡུང་བར་བྱ། །ཞེས་སོགས་གསུངས། ཕྱག་འཚལ་ནས་དགུང་ལ་སྐུ་
ཁམས་བདེའམ་ཞེས་སྙན་གསོལ། བདེ་ཟེར་ན། འདག་རྫས་དང་སོ་ཤིང་དང་ཆུ་
ལ་སོགས་པ་དབུལ་ལོ། །འདི་ནི་འབགས་པ་ལ་ཕྱག་མི་བྱ་བའི་དམིགས་བསལ་ལོ།།
དེ་ནས་ཚང་མང་སྟེ། གཡོས་ཁང་བལྟས་ཏེ་བཟའ་བཏུང་ཇི་ལྟར་བུ་སྟ་གོན་བགྱི་
ཞེས་གནས་ལ་བརྗོད་པར་བྱའོ། །བརྗོད་པ་ན་དངོས་པོ་འདི་ལ་དགའ་ཟེར་ན། གང་
ལ་དགའ་བ་དེ་བསྟབས་པ་ཉིད་དུ་བྱའོ་སྙམ་དུ་ཡིད་ལ་བྱའོ། །ཟས་ཟོས་ནས་གནས་
ཀྱི་ལྷུང་བཟེད་བཀྲུ་བར་བྱའོ། །གལ་ཏེ་གནས་དེ་བསོད་སྙོམས་པ་ཞིག་ཡིན་ན་གསིལ་
བྱེད་འཁར་གསིལ་ཀྱང་བྱི་དོར་བྱའོ། །འཁར་གསིལ་དུམ་བུ་གསུམ་དུ་བྱ་བ་ནི་བསླབ་

པ་གསུམ་གྱི་བརྡ། འབྲེང་བས་དཀྲི་བ་ནི་བསླབ་པ་གསུམ་ཟུང་དུ་འབྲེལ་བའི་བརྡ།
ཡར་རྩེ་ལ་ཅུང་གཞོགས་བརྒྱད་ཡོད་པ་འཕགས་ལམ་ཡན་ལག་བརྒྱད། འཁོར་ལོ་
གཅིག་བྱ་བ་ནི་ཆོས་ཀྱི་འཁོར་ལོ་སྐོར་ཅིག་པའི་བརྡ། རྭ་བཞི་ནི་བདེན་པ་བཞི། མཉན་
བྱ་བཅུ་གཉིས་ནི་གསུང་རབ་ཡན་ལག་བཅུ་གཉིས། མཆོད་རྟེན་གཉིས་ནི་ཆོས་སྐུ་
དང་གཟུགས་སྐུ་གཉིས། ལྕགས་ཀྱུ་ནི་ངན་སོང་ནས་འདྲེན་པའི་བརྡ། མར་རྩེའི་
རྒྱ་འདུན་ནི་ངན་སོང་གསུམ་གྱི་སྒོ་འགེགས་པའི་བརྡ་ཡིན་ནོ། །གལ་ཏེ་བསོད་སྙོམས་
ཀྱི་ས་དེར་ཆུ་འཚག་པའི་དགོས་པ་ཡོད་ན་ཆུ་ཚགས་ཀྱང་བྱི་དོར་བྱའོ། །གལ་ཏེ་
གནས་པ་དེ་ཡང་བསོད་སྙོམས་པ་ཡིན་ན་ལྷན་ཅིག་ཏུ་བསོད་སྙོམས་ལ་འཇུག་གམ་
སོ་སོར་འཇུག་ཅེས་གནས་ལ་ཞུ་བར་བྱའོ། །གལ་ཏེ་གནས་དེ་ལྷན་ཅིག་བསོད་སྙོམས་
ལ་འཇུག་པར་བཟོད་ཅིང་འདོད་ན་གནས་དེ་ཉིད་དང་ལྷན་ཅིག་བསོད་སྙོམས་ལ་འཇུག་
པར་བྱའོ། །ལྷན་ཅིག་ཞུགས་པའི་ཚེ་གླང་པོ་ཆེ་ལ་སོགས་པ་དང་ཕྲད་པ་དང་། གཡང་
ས་དང༌། འདམ་རྫབ་ལ་སོགས་པ་ཉམ་ང་བ་ལ་སོགས་པར་གནས་པས་མདུན་དུ་
འགྲོ་བར་བྱའོ། །གལ་ཏེ་གནས་པས་བསོད་སྙོམས་བསོད་པ་བཟང་བ་ཞིག་རྙེད་ན་
གནས་དེ་ལ་བདར་བ་མཆོད་པར་བྱའོ། །གལ་ཏེ་གནས་དང་མ་འགྲོགས་པར་བསོད་
སྙོམས་ལ་སོང་ན། གནས་པས་ཕྱིར་འོངས་ནས་གནས་ལ་བསོད་སྙོམས་བསྟན་པར་
བྱའོ། །བཟའ་བ་དང་བཅའ་བ་ཆེས་མཆོག་ཏུ་གྱུར་པ་འདི་བཞེས་ཤིག་ཅེས་གནས་
ལ་དབུལ་བར་བྱའོ། །གནས་དེས་བསོད་པ་སྟོབ་པ་འབའ་ཞིག་ཏུ་མ་ཟད་བྱ་བ་ཐམས་
ཅད་ལ་གནས་པ་ལ་མི་གནོད་པ་དེ་ལྟར་ཚོད་རིག་པར་བྱའོ། །གནས་ཀྱི་ཆུ་སྣོད་
སྤྱི་བླུགས་ལ་སོགས་པ་དགང་བར་བྱའོ། །གདུགས་ཚོད་ལ་བབ་བོ་ཞེས་ཟན་གྱི་དུས་
བརྗོད་པར་བྱའོ། །གནས་ཀྱིས་ཟས་ཟོས་ཟིན་ནས་གནས་པས་ལྷུང་བཟེད་དང་ལྷུང་

བཟེད་ཆུང་ངུ་ལ་སོགས་པར་བཀྲུ་བར་བྱའོ། །བཀྲུས་པ་དེ་དག་རང་རང་གི་གནས་
སུ་གཞག་པར་བྱའོ། །གནས་མཆོད་རྟེན་ལ་ཕྱག་འཚལ་བ་ན། གནས་པས་འདག་
རྫས་དང་ཆུ་དང་ཕྱགས་མ་ལ་སོགས་དབུལ་ལོ། །གནས་ཀྱི་རྐང་པ་བཀྲུ་བར་གཏོགས་
པ་བསྐུ་མཉེ་དང་དྲིལ་ཕྱི་ལ་སོགས་པ་ལ་གནས་པས་ནན་ཏན་བྱའོ། །གནས་པས་
གནས་ཀྱི་མལ་དང་སྟན་བཤམ་པར་བྱའོ། །ནུབ་མོ་ཉལ་བ་ན་ཤམ་ཐབས་ཀྱི་གཟན་
དབུལ་བར་བྱའོ། །ཤམ་ཐབས་ཀྱི་གཟན་ཕུལ་བའི་རྗེས་སུ་ཤམ་ཐབས་བླང་བར་
བྱའོ། །རྐང་པ་བཀྲུ་བའི་ཆུ་དང་རྐང་རྟེན་དང་རྐང་ཁྲུས་ཀྱི་སྣོད་ཆོལ་ཟངས་དབུལ་
བར་བྱའོ། །གནས་ཀྱི་མཆིལ་ལྷམ་གཉིས་ཕྱི་བར་བྱའོ། །གནས་དེ་དགེ་འདུན་
གྱི་ཕྱག་བདར་སོགས་སྒྲུབ་པར་བྱེད་པ་ཉིད་དུ་མ་བསྐོས་པར་ཕྱགས་མ་ཐོགས་པ་
མཐོང་ན་དེ་བདག་གིས་བླང་བ་ལ་སོགས་པས་གནས་དེ་ལས་ཆུང་བར་བྱའོ། །སྤོ་
བ་སྤྱོད་པ་ལ་སོགས་པའི་ཚེ་ཕྱག་བདར་སོགས་ཀྱི་ལས་བྱེད་པར་དགེ་འདུན་གྱིས་
བསྐོས་པ་ཡིན་ན་དེ་ཉིད་ཀྱི་ལས་ཡིན་ནོ། །ཡང་གནས་དགེ་འདུན་གྱིས་སྲ་བརྐྱང་
འདིང་བར་བསྐོས་པ་སོགས་གོས་འཚེམ་པ་ཉིད་དུ་བསྐོས་ན་རང་གི་བྱ་བ་ཡིན་ལ།
དེ་ལྟར་མ་བསྐོས་པར་ཁབ་ཐོགས་པ་ཡང་མཐོང་ན་ལས་ཆུང་ངུར་བྱའོ། །ཤིང་ཐོག་
ལ་སོགས་པ་རུང་བར་བྱ་བ་དང་མཆོད་རྟེན་སོགས་ལ་སྐྱེས་པའི་སྔོ་ཆུང་ངུ་བརྔ་བ་
དང་མེ་ཏོག་དང་འབྲས་བུ་བཏོག་པ་དང་སོ་ཤིང་ཉེ་བར་བསྒྲུབ་པ་ལ་སོགས་པར་ཡང་
དགེ་ཚུལ་བསྐོའོ། །ཡང་ཞེས་པས་གནས་ཀྱི་ཆེད་དུ་མ་ཟད་དགེ་འདུན་གྱི་ཕྱིར་ཡང་
དགེ་ཚུལ་བསྐོ་ཞེས་བསྟན། ཕྱི་ནས་ནང་དུ་འོང་བར་འདོད་པས་སྒོ་གླེགས་ལ་ལག་
པ་སོགས་ཀྱིས་བརྡབ་པས་གནས་ཁང་གི་ནང་ན་གནས་པ་ལ་གོ་བར་བྱའོ། །སྒོ་གླེགས་
ལ་བརྡབ་པ་དེ་ནི་དལ་བུས་བྱ་བ་དང་། ཡུན་མི་རིང་བར་བྱའོ། །སྒོ་གླེགས་དེ་དྲག་

ཏུ་མི་དབུལ་ལོ། །ཧ་ཅང་མི་མགྱོགས་པར་དལ་བུས་ཤེས་བཞིན་དུ་གནས་ཁང་ལ་
སོགས་པའི་ནང་དུ་འཇུག་པ་དང་ཕྱིར་འབྱུང་བ་དང་ཆོས་གོས་སྒོ་སྐྱེས་ལ་མི་དྲུད་
པར་བྱའོ། །གནས་པས་གནས་དེ་ལ་བཀུར་སྟི་བྱའོ། །གནས་དེ་ལ་བཞར་བ་ཐག་
མི་རིང་བར་འདུག་པར་བྱའོ། །གནས་དེ་དང་ཞེ་འགྲས་པ་ལ་གནས་པས་མི་བཞར་
རོ༑ ༑གནས་པས་གནས་དེ་ལ་ཁྲེལ་ཡོད་པས་གནས་པར་བྱའོ། །གནས་པས་གནས་
དེའི་བྱ་བ་ཐམས་ཅད་ལ་ལེ་ལོ་མེད་པར་གྲིམ་པར་བྱ་བ་དང་། གནས་ཀྱི་ཆོས་གོས་
ལ་སོགས་པའི་ལས་ལ་གུས་པར་བྱ་བ་དང་། གནས་ཀྱི་བྱ་བ་ལ་འགྲོ་ལྡོག་སོགས་
བྱེད་པའི་ཚེ་མཛེས་པས་འཇུག་པར་བྱའོ། །གནས་ཀྱི་བྱ་བ་ལ་བག་སྐྱོང་བ་ཞུམ་པར་
བྱེད་པ་ངོ་ཚ་དང་ལྡན་པ་དང་། ཞུམ་པའི་དབང་གིས་དམ་པ་མ་ཡིན་པའི་ལས་ལ་
མི་འཇུག་པ་གུས་པ་དང་བཅས་པ་དང་། གནས་མཐོང་ན་རྗེས་དང་བཅས་པ་དང་།
གནས་ཀྱི་བྱ་བ་ལ་ང་རྒྱལ་བཅོམ་པས་སེམས་དམའ་བ་དང་ཤེས་བཞིན་གྱིས་རང་
གི་དོན་ཀློག་པ་དང་བསམ་གཏན་སོགས་མི་ཉམས་པར་བྱའོ། །བྱ་བ་ཐམས་ཅད་
ལ་དགེ་བ་གང་ཡིན་ཞེས་དགེ་བ་འཚོལ་བ་ཅན་དུ་བྱའོ། །འཇིག་རྟེན་གྱི་སྤྱོད་པ་ལ་
གདུ་བར་མི་བྱའོ། །གནས་བསླབ་པ་ལ་གཡེལ་བ་སོགས་ཉེས་བྱེད་ལ་འཇུག་ན་གནས་
པས་བཟློག་པར་བྱའོ། །གནས་དེ་ལ་བརྟེན་པས་གནས་པའི་དགེ་བ་བསམ་གཏན་
དང་ཀློག་པ་སོགས་མི་འཕེལ་ན་དགེ་བ་འཕེལ་བ་དེ་བྱེད་པའི་གནས་གཞན་ལ་བདག་
ཉིད་གཏད་པར་གསོལ་བར་བྱའོ། །
བཞི་པ་གནས་ཀྱིས་ཇི་ལྟར་བྱ་བ་ནི་དེ་ལྟར་གསོལ་བ་ན་གནས་དེས་ཀྱང་
གནས་ཀྱི་འོས་འདྲི་བ་ལ་སོགས་པས་ངེས་པར་ཤེས་པར་བྱས་ནས་གཏད་པར་བྱ།
གནས་ཀྱིས་གནས་པ་ཚུལ་ཁྲིམས་འཆལ་བ་སོགས་སྡིག་པའི་གྲོགས་པོ་དང་འགྲོགས་

པ་ལས་བཟློག་པར་བྱའོ། །བསམ་གཏན་དང་ཀློག་པ་སོགས་ཀྱི་དགེ་བ་ལ་སྦྱར་བར་
བྱའོ། །གནས་ཀྱིས་གནས་པ་དེ་ལ་ཆོས་དང་ཟང་ཟིང་གིས་དགེ་བ་དེ་ཉེ་བར་བསྒྲུབ་
པར་བྱའོ། །གནས་ཀྱིས་གནས་པ་དགེ་འདུན་ལྷག་མ་སོགས་ཀྱི་ལྟུང་བ་ལས་བསླང་
བ་དང་། ཆོས་གོས་དང་ལྷུང་བཟེད་སོགས་རྗེས་སུ་མཐུན་པའི་འཚོ་བའི་ཡོ་བྱད་
ལྷུང་བཟེད་དང་ཆོས་གོས་སོགས་ཁ་ན་མ་ཐོ་བ་མེད་པ་བསྒྲུབ་པ་ལ་བརྩོན་པར་བྱའོ།།
གནས་པས་ཀྱང་གནས་ལ་དེ་རྣམས་བསྒྲུབ་པ་ལ་བརྩོན་པར་བྱའོ། །གཉིས་པ་ཞར་
ལ་ནད་པ་གསོ་བའི་ཚུལ་ཁྲིམས་ལ་གསུམ། ནད་གཡོག་བརྟག་པ་དང་། སྨན་བརྟག་
པ་དང་། ནད་གཡོག་གིས་ཇི་ལྟར་བྱ་བའོ། །དང་པོ་ནི། གནས་དང་གནས་པ་
ཕན་ཚུན་ནད་གཡོག་བྱ་དགོས་པས། ལྷན་ཅིག་གནས་པ་མཁན་བུ་དང་དེ་ལས་གཞན་
པའི་སློབ་མ་ཉེ་གནས་དང་། མཁན་པོ་དང་། སློབ་དཔོན་དང་། མཁན་པོ་གཅིག་
པ་དང་། སློབ་དཔོན་གཅིག་པ་དང་། གཅུགས་པའི་གཏམ་འདྲེས་པ་དང་། ལྷན་
ཅིག་ཏུ་བག་ཕེབས་པའི་གཏམ་སྨྲ་བ་ཕེབས་པར་སྨྲ་བ་དང་། གང་དང་ལྷན་ཅིག་གནས་
གཅིག་ན་འདུག་པ་དང་ལམ་གཅིག་ཏུ་འགྲོགས་པས་འདྲེས་པའི་སྨོན་འདྲིན་དང་།
གང་གིས་གང་མཐོང་ངམ་ཐོས་མ་ཐག་རྗེས་སུ་མཐུན་བའི་རྐྱེན་མེད་པར་ཡང་དགའ་
བ་ཡོད་པའི་འགྲོགས་བཤེས་ཀྱིས་ནད་གཡོག་བྱའོ། །ལྷན་ཅིག་གནས་པ་ལ་སོགས་
པའི་ནད་གཡོག་བྱེད་པ་དང་པོ་མེད་ན། ཉེ་གནས་ལ་སོགས་པ་འོག་མ་རྣམས་ཀྱིས་
ནད་གཡོག་བྱའོ། །ནད་གཡོག་བྱ་བའི་སྐབས་འདིར་སློབ་དཔོན་སྨོས་པས་ཀློག་པའི་
སློབ་དཔོན་ཡང་བཟུང་བ་ཉིད་ཡིན་པས། ནད་གཡོག་མཁན་པོ་མེད་ན་གནས་ཀྱི་
སློབ་དཔོན་གྱིས་ནད་གཡོག་བྱ། དེ་མེད་ན་ལས་བྱེད་པས་སོ། །དེ་མེད་ན་གསང་
སྟེ་སྟོན་པས་སོ། །དེ་མེད་ན་དགེ་ཚུལ་དུ་སྒྲུབ་པར་བྱེད་པས་སོ། །དེ་མེད་ན་ཀློག་

པའི་སློབ་དཔོན་གྱིས་ནད་གཡོག་བྱའོ། །ནད་གཡོག་བྱ་དགོས་པ་རྣམས་ཅིག་ཅར་
ན་ཞིང་ཐམས་ཅད་ཀྱི་ནད་གཡོག་བྱེད་མི་ནུས་ན་གནས་པར་བྱ་བའི་ནད་གཡོག་བྱའོ།།
གནས་དུ་མ་ཡོད་ན་གནས་གང་དང་ཞུ་ཞིང་ལྷན་ཅིག་འཇུག་པའི་ནད་གཡོག་བྱའོ།།
ནད་གཡོག་གི་སྐབས་འདིར། རབ་བྱུང་དེའི་རྟགས་བརྩམས་པ་སྐྲ་བྲེགས་པ་ལ་སོགས་
པ་བྱས་པ་དེ་ཡང་རབ་ཏུ་བྱུང་བ་དང་འདྲ་བར་ནད་གཡོག་བྱའོ། །ཚངས་པ་མཚུངས་
པར་སྤྱོད་པ་ན་བ་ཡལ་བར་མི་དོར་རོ། །ཇི་ལྟར་མི་དོར་ན། ཚངས་པ་མཚུངས་
པར་སྤྱོད་པ་ན་བ་དེ་ལ་ནད་གཡོག་མེད་ན་གཅིག་དང་གཉིས་ལ་སོགས་པ་ནས་དགེ་
འདུན་གྱི་མཐར་ཐུག་པ་མན་ཆད་ལས་ནད་གཡོག་བསྐོ་བར་བྱའོ། །
གཉིས་པ་ནི། དགེ་འདུན་ལས་བྱུང་བའི་སྨན་ནི་ནད་པ་འབའ་ཞིག་གིས་
སྤྱད་དུ་རུང་གི་ནད་གཡོག་སོགས་ཀྱིས་སྤྱད་དུ་མི་རུང་ངོ༌། །དགེ་འདུན་གྱིསྨན་དང་
ནད་པ་རང་གི་སྨན་མེད་པ་ཉིད་ཡིན་ན་སྨན་དེ་ནད་གཡོག་གིས་ཡོན་བདག་གཞན་
འཚོལ་དུ་གཞུག་གོ །ཡོན་བདག་ལ་བཙལ་ཡང་མ་འབྱོར་ན་དགེ་འདུན་གྱི་དཀོར་
ལས་སྨན་ཉོ་བའི་ཟོང་སྦྱིན་པར་བྱའོ། །དགེ་འདུན་གྱི་ཟོང་མེད་ན་སངས་རྒྱས་ཀྱི་
དཀོར་ཟས་སྦྱིན་ཞིང་། ཐ་ན་སྐུ་གཟུགས་ལ་གསོལ་བ་དང་། མཆོད་རྟེན་ལ་བཏགས་
པའི་རྒྱན་ལ་སོགས་པ་མན་ཆད་ཀྱང་སྦྱིན་པར་བྱའོ། །ནད་པ་རང་དང་དེའི་འཁོར་
གྱིས་མ་འབྱོར་ན། ནད་པ་དེའི་ཕྱིར་དུ་དགེ་འདུན་གྱི་དཀོར་ལས་དཀོན་མཆོག་གསུམ་
ལ་བཏུང་བ་དང་གདུགས་གདགས་པ་ལ་སོགས་པའི་མཆོད་པ་བྱའོ། །དགེ་འདུན་
གྱི་དཀོར་མེད་ན་སངས་རྒྱས་ཀྱི་དཀོར་ལས་ཐམས་ཅད་བྱའོ། །དགེ་འདུན་དང་
སངས་རྒྱས་དེ་གཉིས་ཀྱི་དཀོར་ལས་བླངས་པ་ནད་པ་དེས་མ་ཤི་ལ་འབྱོར་བ་ཡོད་
ན་བསབ་པར་བྱ་ལ། མེད་ན་མ་བསབས་ཀྱང་ཉེས་པ་མེད་དེ། བསམ་པ་དག་པའི་

ཕྱིར་དང་། ཞིང་ཆེན་པོའི་གནས་སྐབས་སུ་སྤྱད་པའི་ཕྱིར་རོ། །གསུམ་པ་ནི། ནད་
གཡོག་གིས་ནད་པ་དེ་ལ་བསྙེན་བཀུར་མི་བྱ་བར་མི་བྱའོ། །ནད་པ་དེའི་ཚིག་དོན་
དང་ལྡན་པ་འཚོ་བ་ལ་ཕན་པ་དང་། ཆོས་དང་ལྡན་པ། བསོད་ནམས་ལ་ཕན་པ་
ནད་གཡོག་གིས་གཅག་པར་མི་བྱ། ནད་པ་དེ་ལྷག་པར་ཆགས་པའི་དངོས་པོ་ལྷུང་
བཟེད་ལ་སོགས་པ་ཁྱེར་ཤོག་ཅེས་འགུགས་ན། ནད་གཡོག་གིས་དགག་པར་མི་བྱ་
བར་བསྟན་པར་བྱའོ། །ནད་གཡོག་གིས་ནད་པ་དེ་ལ་མི་གདམས་པར་མི་བྱ་བར་
གདམས་ངག་སྦྱིན་ནོ། །ནད་གཡོག་གིས་བྱིན་པའི་གདམས་ངག་དེ་ནད་པས་འདའ་
བར་མི་བྱའོ། །ནད་གཡོག་དེས་ནད་པ་དེ་འཆིར་དོགས་ན་དགེ་འདུན་གྱི་མལ་སྟན་
ལས་ནད་པ་དེ་བླངས་ཏེ་གང་ཟག་གི་མལ་སྟན་ལ་གཞག་པར་བྱའོ། །ཐབས་གང་
གིས་གཞག་ཅེ་ན། བསྐུ་མཉེ་དང་ཁྲུས་སྔར་བྱ་བ་ཉིད་ཀྱི་སྒྱུ་ཐབས་ཀྱིས་གཞག་པར་
བྱའོ། །འཆིར་དོགས་པའི་གནས་སྐབས་ཇི་ལྟར་ཤེས་པར་བྱ་ཞེ་ན། འཆི་བ་དེའི་
གནས་སྐབས་ཀྱི་རྟགས་འཆི་ལྟས་སོགས་ཡོངས་སུ་བརྟག་པ་ལ་ཡང་དང་ཡང་དུ་འབད་
པར་བྱའོ། །ནད་པ་དེས་རྨོ་ཞིང་བཙོག་པར་བྱས་པའི་ཤི་བའི་གོས་དེ་དག་བཀྲུ་བ་
ནི༑ ནད་གཡོག་དེས་བྱ་བ་ཉིད་ཡིན་ནོ། །
གསུམ་པ་གནས་བརྟན་དང་ཕྱི་བཞིན་འབྲང་བའི་ཚུལ་ཁྲིམས་ལ་གསུམ།
ཕན་ཚུན་བསྡད་པའི་སྐབས་དང་། གནས་བརྟན་གྱི་ཚུལ་ཁྲིམས་དང་། ཕྱི་བཞིན་
འབྲང་བའི་ཚུལ་ཁྲིམས་སོ། །དང་པོ་ནི། དགེ་འདུན་འདུས་པ་ན་གྲོང་ལ་སོགས་
པར་འགྲོ་བའི་ཚེ་དགེ་འདུན་དེའི་གནས་བརྟན་དགེ་འདུན་རྣམས་ཀྱི་མདུན་དུ་འགྲོ་
བར་བྱའོ། །འགྲོ་བའི་ཚེ་དགེ་སློང་དག་ཐོགས་ན་གནས་བརྟན་གྱིས་བསྡད་པར་བྱའོ།།
དགེ་སློང་དེ་དག་གིས་གནས་བརྟན་དེ་ཐོགས་ན་བསྡད་པར་བྱའོ། །ཡང་ཞེས་པས་

གནས་བརྟན་འབའ་ཞིག་ཏུ་མ་ཟད་དགེ་སློང་དེ་དག་ཕན་ཚུན་ཐོགས་ན་ཡང་བསྡད་
པར་བྱའོ། །གནས་བརྟན་ནང་ནས་མ་བྱུང་བ་ལ་དགེ་སློང་དག་གིས་མི་རིང་བར་
སོང་སྟེ་བསྡད་པར་བྱའོ། །གནས་བརྟན་གྲོང་གི་ཉེ་འཁོར་དུ་ཐོགས་པ་ལ་ཡང་དགེ་
སློང་དག་གིས་བསྡད་པར་བྱའོ། །གལ་ཏེ་དགེ་སློང་དག་གྲོང་དུ་འཇུག་པ་ན་གནས་
བརྟན་ཕྱི་བཞིན་འོང་བ་སྣང་ན་ཡང་བསྡད་པར་བྱའོ། །དགེ་སློང་རྣམས་དེ་ལྟར་
བསྡད་པ་ན་གལ་ཏེ་གྲོང་ནས། སྦྲོན་པ་འོང་ན་ཡང་སྦྲོན་པ་དེ་ལ་དགེ་སློང་རྣམས་
ཀྱིས་གནས་བརྟན་མ་འོངས་ཀྱི་བར་དུ་སྡོད་ཅིག་ཅེས་བསྒོ་བར་བྱའོ། །དགེ་སློང་
རྣམས་ཟས་ཀྱི་ཕྱིར་གྲོང་དུ་སོང་བ་ན་ལག་ཆུ་དྲངས་པའི་ཚེ་གལ་ཏེ་གནས་བརྟན་
བསྒྲུགས་པའི་དུས་ཡོད་ན་ཡང་བསྡད་པར་བྱ་འོངས་ཀྱི་བར་དུ་ཅུང་ཟད་སྡོད་ཅིག་
ཅེས་བསྒོ་བར་བྱའོ། །གདུགས་ཚོད་ལ་བབ་ན་བསྒུགས་པའི་དུས་མེད་ན་གྲལ་མགོ་
དེར་གནས་བརྟན་དེའི་སྟན་གཞག་པར་བྱའོ། །
གཉིས་པ་ནི། གནས་བརྟན་གྱིས་དགེ་སློང་རྣམས་ཁྱིམ་གྱི་ནང་དུ་འདུག་
པ་དང་ཕྱི་རོལ་ཏུ་ཡང་འདི་ན་ཁ་ཅིག་ལེགས་པར་མ་བགོས་པ་དང་ལེགས་པར་སྦྱངས་
པར་མ་གྱུར་ཏམ་ཞེས་སོ་སོར་བརྟག་པར་བྱའོ། །བརྟགས་པ་ན་སྟོད་གཡོགས་ལེགས་
པར་མ་བགོས་པ་ཉིད་དམ། སྨད་གཡོགས་ལེགས་པར་མ་སྦྱངས་པ་ཉིད་ཡིན་ན།
ཆ་ལུགས་མཛེས་པར་བྱ་བའི་ཕྱིར་ལེགས་པར་མ་བགོས་པ་དང་མ་སྦྱངས་པ་དེ་གཉིས་
ལ་ལག་བརྡ་སོགས་བྱའོ། །བརྡ་བྱས་ཀྱང་མ་གོ་ན་དེ་གཉིས་ཀྱི་དྲུང་ན་མོ་བརྡ་བྱེད་
དུ་གཞུག་གོ །དྲུང་ན་མོས་བརྡ་བྱས་ཀྱང་མཛེས་པར་མ་གྱུར་ན་གནས་བརྟན་རང་
གིས་མཛེས་པར་བྱའོ། །གནས་བརྟན་གྱིས་གསར་བུ་དེ་དག་ལ་འདུ་འཛིའི་གཏམ་
ཀུན་ཏུ་སྨྲ་བར་མི་བྱའོ། །གཙུག་ལག་ཁང་དང་དགོན་པ་དེར་གསར་བུ་དེ་དག་གིས་

ཚུལ་ཁྲིམས་ཀྱི་ཚུལ་ཁྲིམས་འཇུག་པ་གནས་པ་ཀུན་ཏུ་སྤྱོད་པ་སོགས་དེ་འཛིན་དུ་
གཞུག་པར་བྱ་ཞིང་ཚུལ་ཁྲིམས་དེ་ལ་ནན་ཏན་བྱ་བ་ལ་ངེས་པར་སྦྱར་བར་ཡང་བྱའོ།།
དགེ་སློང་གློ་བུར་དུ་འོངས་པས་ནི་རང་གི་འཁོར་ལྷན་ཅིག་ཏུ་འོངས་པ་རྣམས་ལ་སོ་
སོར་བརྟགས་བགྲངས་ནས་གནས་མལ་གྱི་ཕྱིར་གཉག་མར་གནས་པ་རྣམས་ལ་བརྗོད་
པར་བྱའོ། །འགྲོ་བར་ཆས་པའི་གནས་བརྟན་གྱིས་ནི་གང་དུ་འགྲོ་བའི་ཕྱོགས་དང་
གང་ནས་འགྲོ་བའི་ལམ་དང་ལམ་གྲོགས་མགྲོན་པོ་དང་དགོན་པ་སོགས་གནས་དང་
དེར་ཕྱིན་པ་རྣམས་ཀྱི་གནས་མལ་དང་གྲོགས་ན་ན་གང་གིས་ཀྱང་མི་འདོར་བ་ཉིད་
བརྟགས་ནས་འཕག་པར་བྱའི་གཞན་དུ་མི་འཕག་གོ །འགྲོ་བར་ཆས་པའི་གནས་
བརྟན་གྱིས་གནས་ནས་རིང་པོར་མ་སོན་པར་གཞི་ནས་ཆ་བ་སོགས་བྱ་བ་ཐམས་ཅད་
ཟིན་པའི་ཐ་མར་དགེ་སློང་ལ་ལའི་རྫས་ཅུང་ཟད་མ་ལུས་སམ་ཞེས་འཕྲལ་དུ་དྲན་
པར་བྱའོ། །འགྲོ་བར་ཆས་པའི་གནས་བརྟན་གྱིས་གསར་བུ་རྣམས་མི་རྒོད་པ་ཉེ་
བར་ཞི་བ་ཉིད་དང་མ་ཁེངས་པ་ང་རྒྱལ་བཅོམ་པ་ཉིད་ལ་ངེས་པར་སྦྱར་བར་བྱའོ།།
གྲོང་དུ་ཕྱིན་པའི་ཚེ་ཁྱིམ་ཕྱིར་ཉེ་བ་ན་འགྲོ་བའི་གནས་བརྟན་དུ་མ་ཟད་གནས་བརྟན་
ཐམས་ཅད་ཀྱིས་གསར་བུ་དང་རྒན་པ་ཐམས་ཅད་ཀྱང་མི་རྒོད་པ་ཉིད་དང་མ་ཁེངས་
པ་ཉིད་ལ་སྦྱར་བར་བྱའོ། །འགྲོ་བར་ཆས་པའི་གནས་བརྟན་གྱིས་རང་གི་འཁོར་
མིང་ལ་སོགས་པའི་མཚན་མས་ཀུན་ཤེས་པར་བྱའོ། །བསོད་སྙོམས་ལ་སོགས་པའི་
སྤྱོད་ཡུལ་དང་འཆག་པ་ལ་སོགས་པའི་སྤྱོད་ལམ་བསྟན་པ་དང་། ལུང་ནོད་པ་དང་
ཁ་ཏོན་ལ་སོགས་པ་དང་བཟའ་བཏུང་སོགས་ཟས་ཀྱི་རྙེད་པ་དང་། སྨན་དང་ནད་
གཡོག་སོགས་ཀྱིས་ནད་པ་ལ་བགོ་བཤའ་བྱ་བ་ལ་སོགས་པའི་བྱ་བ་བསྒྲུབས་པས་
གསར་བུ་རྣམས་ལ་ཕན་གདགས་པར་བྱའོ། །དབྱར་གནས་པར་ཁས་བླངས་པའི་

གནས་བརྟན་གྱིས་གཙུག་ལག་ཁང་བྱི་དོར་མི་བྱེད་པ་ལ་ནི་གྲོས་བཏབ་སྟེ་བྱི་དོར་
བྱེད་དུ་གཞུག་ཅིང་རང་ཉིད་ཀྱིས་བྱི་དོར་བྱེད་པ་ལ་ནི་རབ་ཏུ་བྱུང་བའི་ཚུལ་དང་
མཐུན་ནོ་ཞེས་སྤྲོ་བར་བྱའོ། །གནས་བརྟན་ཐམས་ཅད་ཀྱིས་རང་གི་འཁོར་དུ་གཏོགས་
པ་ཆོས་ཀྱི་གཏམ་འདོད་པ་དག་ལ་གང་ལ་གང་འོས་དང་རྗེས་སུ་མཐུན་པའི་ཆོས་ཉེ་
བར་བསྒྲུབས་པས་ཕན་གདགས་པར་བྱའོ། །འཕགས་པའི་མི་སྨྲ་བ་ཚུལ་བཞིན་ཡིད་
ལ་བྱེད་པ་ཉིད་ལ་དགའ་བ་དག་བཏང་སྙོམས་སུ་གཞག་གོ །ཚུལ་བཞིན་ཡིད་བྱེད་
མེད་པར་གྱི་ནར་ཁ་རོག་འདུག་པ་ལ་བཏང་སྙོམས་སུ་མི་གཞག་གོ །གནས་བརྟན་
གྱིས་གཙུག་ལག་ཁང་དུ་ཁྱིམ་པ་ཉེ་བར་འོངས་པའི་འཚལ་མ་ཟན་སྦྱོར་དུ་གཞུག་གོ།
དེ་ལྟར་བཅུག་པ་ན། དགེ་སློང་དག་ཟས་ཀྱི་སྟ་གོན་མི་བྱེད་དམ། ཁྱིམ་པ་ཟན་
མི་འདོད་ན་གནས་བརྟན་གྱིས་ཁྱིམ་པ་དེ་དག་ལ་སྦྱིན་པ་ལ་སོགས་པ་ཆོས་དང་ལྡན་
པའི་གཏམ་བྱས་ནས་དེ་དག་དགའ་བར་བྱ་བའི་ཕྱིར་བདག་ཅག་དགེ་སློང་རྣམས་
ལ་ཆོས་ཀྱི་སྦྱིན་པ་འདི་ཡོད་དོ་ཞེས་བརྗོད་པར་བྱའོ། །གནས་བརྟན་དུ་མ་ཟད་འཁོར་
དེ་དང་ལྡན་པའི་དགེ་སློང་ཐམས་ཅད་ཀྱིས་རང་རང་གི་འཁོར་ལ་སོ་སོར་བརྟག་པར་
བྱའོ། །བརྟགས་པ་ན་མི་དགོས་པ་བྱེད་པའི་དོན་མེད་པར་སྤྱོད་པས་དུས་འདའ་བར་
བྱེད་ན་ཚར་བཅད་དོ། །འཁོར་དང་ལྡན་པའི་དགེ་སློང་གིས་འཁོར་དེ་ལ་འགྲོ་བ་
དང་འདུག་པ་དང་ཉལ་བ་ལ་སོགས་པ་འཁོར་དེ་ཇི་ལྟ་བ་བཞིན་བྱའོ། །འཕྲོས་གཏམ་
སྣ་ཚོགས་དང་། གཏམ་ཆོས་འདུལ་བ་དང་འགལ་བ་མེད་པར་བྱའོ། །
གསུམ་པ་ནི། ཕྱི་བཞིན་འབྲང་བའི་དགེ་སྦྱོང་རང་གི་གནས་ཀྱི་མདུན་དུ་
འགྲོ་བར་མི་བྱའོ། །གནས་བརྟན་གྱི་གོང་དུ་འདུག་པ་དང་འགྲེང་བར་ཡང་མི་བྱའོ།།
བླ་མས་སྨྲས་ན་དེའི་འོག་ཏུ་ལན་སྨྲ་བར་བྱ་ཞིང་། ཡང་ན་བླ་མས་སྨྲས་པ་དེ་ཕྱི་བཞིན་

འབྲང་བའི་དགེ་སྦྱོང་གིས་ཅང་མི་སྨྲ་བར་བསྒྲུབ་པར་བྱའོ། །བླ་མའི་གཏམ་གྱི་བར་
ཆད་མི་བྱའོ། །གཏན་ནས་མི་བྱའམ་ཞེ་ན། བླ་མས་ཆོས་མ་ཡིན་པ་མི་རིགས་པ་
སྨྲ་ན་བཟློག་པར་བྱའོ། །བླ་མས་ཆོས་ཀྱི་གཏམ་སྨྲ་ན་ལེགས་སོ་ཞེས་རྗེས་སུ་ཡི་རང་
བར་བྱའོ། །བླ་མ་ལ་ཆོས་དང་ལྡན་པའི་རྙེད་པ་བྱུང་ན་ཕྱི་བཞིན་འབྲང་བའི་དགེ་
སྦྱོང་གིས་བླང་བར་བྱ་སྟེ། བླ་མ་རང་གིས་ལེན་པ་ཚུལ་མ་ཡིན་པའི་ཕྱིར་རོ། །
བཞི་པ་དེ་ལས་གཞན་པའི་ཚུལ་ཁྲིམས་ལ་ལྔ། ཁྱིམ་དུ་འགྲོ་བའི་ཚུལ་ཁྲིམས།
དྲན་པ་དང་ལུང་ལ་བརྟེན་པ། གཉུག་མར་བའི་ཚུལ་ཁྲིམས། གསར་བུའི་ཚུལ་
ཁྲིམས། གཡོག་འཁོར་དང་གནས་བསྐྱང་བའོ། །དང་པོ་ནི། དགེ་སློང་ཁྱིམ་དུ་
འགྲོ་བས་ཁྱིམ་དུ་མི་རྒོད་པ་དང་མ་ཁེངས་པ་དང་ཁྱིམ་དུ་ཡུན་རིང་དུ་མི་གནས་པར་
མྱུར་དུ་ཕྱིར་འགྲོ་བའི་སེམས་བྱའོ། །ཡུལ་རྣམས་ལས་མིག་ཕྱིར་བསླན་པའི་མིག་
སྨད་པ་དང་། ཁྱིམ་པ་རྣམས་ལ་ཆོས་དང་ལྡན་པའི་གཏམ་བྱའོ། །ཇི་ལྟར་བྱ་ན།
སྦྱིན་པ་སྟེ། གང་གིས་སྦྱིན་པར་བྱེད་པ་ལུས་ངག་གི་ལས་ཀུན་སློང་དང་བཅས་པ་
དང་། སྦྱིན་པར་བྱ་བ་དངོས་པོ་སྟེ། དེ་ཡང་སྦྱིན་བདག་དང་དངོས་པོ་དང་ཞིང་
གི་ཁྱད་པར་དུ་འགྱུར་ཚུལ་སྟོན་པ་སྟེ། མཛོད་དུ། དེ་ཡི་ཁྱད་པར་སྦྱིན་བདག་དང་།།
དངོས་དང་ཞིང་གི་ཁྱད་པར་ལས། །སྦྱིན་བདག་ཁྱད་འཕགས་དད་སོགས་ཀྱིས། །གུས་
ལ་སོགས་པ་སྦྱིན་པར་བྱེད། །དེ་ཕྱིར་བཀུར་སྟི་རྒྱ་ཆེན་དང་། །དུས་དང་བར་ཆད་
མེད་པར་རྙེད། །ཁ་དོག་ལ་སོགས་ཕུན་སུམ་དངོས། །དེ་ལས་གཟུགས་བཟང་གྲགས་
ལྡན་པ། །དགའ་དང་ཤིན་ཏུ་གཞོན་ཤ་ཅན། །དུས་སུ་རེག་ན་བདེ་ལུས་འགྱུར།།
འགྲོ་དང་སྡུག་བསྔལ་ཕན་འདོགས་དང་། །ཡོན་ཏན་རྣམས་ཀྱིས་ཞིང་ཁྱད་འཕགས།།
ཞེས་སོགས་དང་། གཞིར། བློ་ལྡན་ཆོས་དང་མཐུན་པ་ཡིས། །ནོར་རྙེད་བསག་

 
པར་མི་བྱ་སྟེ། །ཚུལ་ཁྲིམས་ཕུན་སུམ་ཚོགས་པ་ཡི། །ཡོན་གནས་ལ་ནི་ཡོན་དུ་
འབུལ། །དགེ་སྦྱོང་བྲམ་ཟེ་ངེས་པ་དང་། །ཕོངས་པ་ལེགས་པར་ཚིམ་བྱས་ན། །ཤེས་
རབ་ཅན་དེ་ལུས་ཞིག་ནས། །ལྷ་ཡི་ལུས་སུ་སྐྱེ་བར་འགྱུར། །མཁས་པས་དེ་ལྟར་
ཤེས་བྱས་ནས། །དད་ལྡན་ཆགས་པ་མེད་སེམས་ཀྱིས། །ཡོན་གནས་རྣམས་ལ་
བྱིན་པ་ནི། དཔའ་བོ་སེར་སྣ་མེད་པས་བསྔགས། །ཞེས་སོ། །དབང་པོ་རྣམས་
དུལ་བ་དང་། ལུས་ངག་ཡང་དག་པར་བསྡམ་པ་དང་། རབ་བྱུང་གི་ཚུལ་ཁྲིམས་
དང་ཁྱིམ་པ་ལ་ཡང་ཇི་སྲིད་འཚོའི་བར་དུ་མི་ཚངས་སྤྱོད་སྤོང་བའི་ཚངས་པར་སྤྱོད་
པ་ལ་གནས་པ་དང་། གསོ་སྦྱོང་བསྙེན་གནས་ཡན་ལག་བརྒྱད་པ་དང་དཀོན་མཆོག་
གསུམ་ལ་སྐྱབས་སུ་འགྲོ་བ་དང་། བསླབ་པའི་གཞི་ལྔ་བཟུང་བའི་དགེ་བསྙེན་དག་
ལ་ཁྱིམ་པ་དེ་དག་ངེས་པར་སྦྱར་བར་བྱའོ། །
གཉིས་པ་ནི། ཁྱིམ་དུ་འདུག་པ་དང་། བསོད་སྙོམས་ལེན་པ་དང་། འགྲོ་
འདུག་སོགས་ལྟུང་བ་འབྱུང་བའི་སྒོར་གྱུར་པའི་ལུས་ངག་གི་འཇུག་པ་ཐམས་ཅད་
ལ་ལྟུང་བ་མི་འབྱུང་བ་དེ་ལྟར་དང་པོ་ནས་དྲན་པས་བསྒྲུབ་པར་བྱའོ། །རྗེས་སུ་འགྲོ་
བ་བླ་མས་བསླབས་པ་དེ་སློབ་མས་མི་བྱ་བར་མི་བྱའོ། །གསུམ་པ་ནི། ཁྱིམ་པའམ་
རབ་བྱུང་ཞིག་གཙུག་ལག་ཁང་དུ་འོངས་པ་ལེགས་ཞེས་འོངས་པས་བརྗོད་པའི་སྔར་
སྙན་པ་བརྗོད་པར་བྱའོ། །འོངས་པ་ལ་ངོམ་ཟུམ་མེད་པར་བཞིན་གྱི་མདངས་གསལ་
བར་བྱའོ། །འོངས་པ་དེ་ལ་འཛུམ་པ་ཡིད་ཙམ་རྒོད་པ་སྔར་བྱའོ། །ཁྲོ་གཉེར་མེད་
པར་བྱའོ། །གལ་ཏེ་ཁྱིམ་པ་ཞིག་གཙུག་ལག་ཁང་དུ་འོངས་ན་དེ་ལ་ཆོས་དང་ལྡན་
པའི་གཏམ་བྱའོ། །དགེ་སློང་གྲོང་མཐའ་པས་ནི་གཙུག་ལག་ཁང་དེར་ཁྱིམ་པ་མི་
འོང་ན་ཀུན་དགའ་བར་འགྱུར་བ་ཟས་སྐོམ་ལ་སོགས་པ་ཅི་ནུས་པ་བསྙུག་པས་ཏེ་སྦྱིན་

 
པར་བྱའོ། །དགོན་པ་པས་ཁྱིམ་པ་འོངས་པ་ལ་ཆུ་དང་སྟན་བསྟབ་པར་བྱའོ། །བཞི་
པ་ནི། ཕྱག་བདར་དང་མལ་དང་སྟན་བཤམ་པ་དང་ཆུ་བཞག་པ་དང་། ཤིང་ཐོག་
བྲིམ་པ་དང་། ལྷུང་བཟེད་ལ་སོགས་པར་ཟན་དྲང་བ་ནི་གསར་བུས་བྱའོ། ། །
ལྔ་པ་ནི། གཡོག་འཁོར་གྱི་བྱ་བ་ཚུལ་དང་མི་མཐུན་པ་ལྷ་དྲག་པོའི་རྟེན་
འཛུགས་པ་སོགས་གལ་ཏེ་དགེ་སློང་རང་དང་ཡུལ་མི་ལྟ་བུ་གཞན་ལ་གནོད་པར་མི་
འགྱུར་བ་ནི་ཅི་བདེར་གཞག་གོ །གལ་ཏེ་དེས་རང་གཞན་ལ་གནོད་པ་དེ་ལྟར་ན་
དྲག་པོས་རྒྱུན་བཅད་ནུས་ཀྱང་བྱ་བ་མི་མཐུན་པ་དེ་དག་རྒྱུན་བཅད་ལ་ལོ་ལྔའི་དུས་
སྟོན་སོགས་ཆོས་དང་ལྡན་པའི་སེམས་བསྐྱེད་ནས་དགེ་བ་བྱ་བ་དེས་གྲོས་གདབ་པར་
བྱའོ། །ཆོས་དང་ལྡན་པའི་བྱ་བ་ལ་བཞག་པ། དེའི་གཞི་ལས་གཡོག་འཁོར་མི་
དགའ་ཞིང་ཡུལ་གཞན་དུ་འཕོ་བ་ལྟ་ན་དེ་དག་ཅི་ནས་ཀྱང་གཞན་དུ་མི་འགྲོ་ཞིང་བྱ་
བ་མི་མཐུན་པ་དེ་ཡང་རྒྱུན་གཅོད་པར་སྦྱིན་པ་དང་སྙན་པར་སྨྲ་བ་སོགས་ཀྱིས་ཕྱིར་
བསྡུ་བར་བྱའོ། །རང་གཞན་ལ་གནོད་པའི་གཡོག་འཁོར་གྱི་བྱ་བ་མི་མཐུན་པ་དེ་
ཐབས་གང་གིས་ཀྱང་རྒྱུན་གཅོད་པར་མི་ནུས་པ་ཉིད་ཡིན་ན། བདག་ཉིད་གནས་
གཞན་དུ་འགྲོ་བར་བྱའོ། །བྱ་བ་མི་མཐུན་པ་རྒྱུན་གཅོད་པ་དང་ཆོས་ལྡན་ལ་བཞག་
པ་དེའི་རྐྱེན་གྱིས་གཡོག་འཁོར་དང་ལྷན་ཅིག་རྩོད་ཅིང་འཐབ་པའི་ཚིག་སྨྲ་བར་མི་
བྱའོ། །དགེ་འདུན་གྱི་ཀུན་དགའ་ར་བར་ཆོམ་རྐུན་སོགས་ཀྱིས་གནོད་པ་བྱེད་ན་
ཅི་ནས་ཀྱང་གཡོག་འཁོར་གྱིས་རྐུན་པོ་དེ་ཉིད་འཛིན་དུ་གཞུག་པའི་ཕྱིར་འཛིན་པ་
བཏང་བ་དེ་ལྟར་བྱའོ། །གཡོག་འཁོར་འཛིན་དུ་མི་འགྲོ་ན། བབ་ཅོལ་དུ་སུ་ལ་
ཡང་མི་བརྗོད་པར་རྒྱལ་ཚབ་ཏུ་དབང་བསྐུར་བའི་གཞོན་ནུ་དང་རྒྱལ་པོའི་མཛའ་
བཤེས་དང་ཞང་བློན་དང་རྒྱལ་པོས་བཀྲབས་པ་དང་། རྒྱལ་པོའི་ཞབས་འབྲིང་གཉུག་

 
མ་དག་ལ་སྐད་སྦྱར་ཏེ་མི་རིགས་པའི་ཆད་པས་མི་གཅོད་པའི་གྲྭ་དག་པར་ཐུལ་འོག་
ཏུ་གཞུག་ཅིང་ཕམ་པར་བྱའོ། །དགེ་སློང་གི་སྐབས་སྨྲས་ཟིན་ཏོ། །
གཉིས་པ་བུད་མེད་ཀྱི་ཆོ་གའི་ཁྱད་པར་ལ་གསུམ། སྦྱོར་བའི་ཆོ་གའི་ཁྱད་
པར། མཇུག་ཏུ་བརྗོད་པའི་ཁྱད་པར། འགལ་རྐྱེན་བར་ཆད་ཀྱི་ཁྱད་པར་རོ། །དང་
པོ་ལ་ལྔ་ལས། སྡོམ་པ་སྐྱེ་བའི་གནས་ཀྱི་ཁྱད་པར་ནི། བུད་མེད་རབ་བྱུང་སོགས་
ཇི་ལྟར་བྱ་ཞེ་ན། སྐྱེས་པ་རབ་བྱུང་དང་བསྙེན་རྫོགས་བྱེད་པའི་ཆོ་ག་དེ་བུད་མེད་
ཀྱི་ཡང་ཡིན་ནོ། །ཁྱད་པར་མེད་དམ་ཞེ་ན། སྐྱེས་པའི་ཆོ་གའི་སྐབས་སུ་དགེ་སློང་
ཞེས་སྨོས་པ་དག་གི་གནས་སུ་འདིར་དགེ་སློང་མ་ཞེས་བརྗོད་དེ། དཔེར་ན། དགེ་
སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ་ཞེས་པ་དེར་དགེ་སློང་མ་འགའ་
ཞིག་ལ་མཁན་མོ་ཉིད་དུ་གནས་པ་ལའོ་ཞེས་བྱ་བ་དང་། རང་གིས་དགེ་བསྙེན་ཉིད་
དུ་ཉེ་བར་བསྒྲུབས་ནས་དགེ་འདུན་ལ་ཞུ་བའི་དགེ་སློང་ལ་གཏད་པར་བྱའོ་ཞེས་བྱ་
བ་དེར། དགེ་སློང་མའི་དགེ་འདུན་ལ་ཞུ་བའི་དགེ་སློང་མ་ལ་གཏད་པར་བྱའོ་ཞེས་
བྱ་བ་ལྟ་བུའོ། །འོ་ན་དགེ་སློང་གི་གནས་ཐམས་ཅད་དུ་དགེ་སློང་མ་ཞེས་བརྗོད་པར་
བྱ་བས་ཁྱབ་བམ་ཞེ་ན། རབ་ཏུ་འབྱུང་བ་ཐམས་ཅད་ཀྱི་སྐབས་སུ་དགེ་སློང་གི་གནས་
སུ་དགེ་སློང་མ་ཞེས་བརྗོད་པར་བྱའོ། །བསྙེན་རྫོགས་ཀྱི་སྐབས་སུ་ཇི་ལྟར་བྱ་ཞེ་
ན༑ བསྙེན་པར་རྫོགས་པར་བྱེད་པ་ལ་ནི་གཉིས་ཀའི་དགེ་འདུན་གྱི་དབུས་སུ་བསྙེན་
པར་རྫོགས་པ་དེ་གསོལ་བ་ལ་སོགས་པ་དགེ་སློང་གིས་བྱེད་དགོས་པས་དེ་ལས་གཞན་
པའི་གསང་སྟེ་སྟོན་པ་དང་མཁན་པོ་ལ་སོགས་པ་དགེ་སློང་ཞེས་སྨོས་པའི་གནས་སུ་
དགེ་སློང་མ་ཞེས་བརྗོད་པར་བྱའོ། །ཁྱད་པར་གཞན་མེད་དམ་ཞེ་ན། བུད་མེད་
བསྙེན་པར་རྫོགས་པར་གསོལ་བ་ལ་སོགས་པའི་སྐབས་འདིར་དགེ་སློང་མའི་དགེ་

 
འདུན་གྱི་སྟེང་དུ་དགེ་སློང་གི་དགེ་འདུན་གྱིས་བསྣན་པར་བྱའོ། །གཉིས་པ་བར་
ཆད་དྲི་བའི་ཁྱད་པར་ནི། མའི་དགེ་འདུན་འབའ་ཞིག་དང་གཉིས་ཀའི་དགེ་འདུན་
གྱི་དབུས་སུ་བར་ཆད་དྲི་བ་ལ་ལན་འདེབས་པའི་ཚིག་དག །དགེ་སློང་མས་བསྒྲིབས་
པ་སྟེ་བར་དུ་བཅད་པ་ལ་བྱ་སྟེ། ངོ་མི་ཚ་བར་བྱ་བའི་ཕྱིར་རོ། །གསུམ་པ་བསླབ་
པའི་ཚིགས་ཀྱི་ཁྱད་པར་ལ་བཞི་ལས། ཚིགས་གཞན་ཡོད་པ་ཉིད་དུ་བསྟན་པ་ནི།
བུད་མེད་ལ་ནི་དགེ་ཚུལ་མ་དང་དགེ་སློང་མའི་བར་ན་དགེ་སློབ་མ་ཞེས་བྱ་བའི་ཚིགས་
གཞན་ཡོད་དོ། །གཉིས་པ་མཁན་མོ་ལ་བརྟེན་དགོས་པར་བསྟན་པ་ནི། དགེ་སློང་
མ་དེ་ཡང་དགེ་སློབ་མ་འགའ་ཞིག་ལ་མཁན་མོ་ཉིད་དུ་གནས་པ་ཁོ་ན་ལ་ཡོད་དོ།།
གསུམ་པ་སྦྱིན་པ་དང་སྤྱད་པའི་དུས་ནི། དགེ་སློབ་མ་དེ་སྐབས་གང་དུ་སྦྱིན་
དུས་ཇི་སྲིད་དུ་སྤྱད་ཅེ་ན། དགེ་ཚུལ་མ་ཉིད་ཐོབ་པ་དང་། དགེ་སློང་མ་ཉིད་མ་
ཐོབ་པའི་བར་སྐབས་སུ་སྦྱིན་ཞིང་སྤྱད་པའི་དུས་ནི་ལོ་གཉིས་སོ། །ལོ་གཉིས་ལས་
ལྷག་ན་ཡང་བརྟུལ་ཞུགས་དེ་མི་ཉམས་ཤིང་བསྲུང་དགོས་མོད། འོན་ཀྱང་ལོ་གཉིས་
སུ་མ་སྤྱད་པར་བསྙེན་རྫོགས་མི་བྱའོ་ཞེས་དུས་ངེས་པ་མཛད་པ་ཡིན་ནོ། །དེ་གཉིས་
ཀྱི་བར་ལ་ཡུན་རིང་པོ་ཡོད་ན་གང་ལ་སྐྱེ་ཞེ་ན། བུད་མེད་བསྙེན་པར་རྫོགས་པའི་
དུས་ཀྱི་དང་པོར་དགེ་སློབ་མ་སྤྱད་པའི་དུས་ལོ་གཉིས་པོ་དེས་མ་ལོན་པའི་དང་པོ་བཅོ་
བརྒྱད་དང་བཅུ་ལོན་པ་ལ་དགེ་སློབ་མའི་སྡོམ་པ་སྐྱེའོ། །གཞོན་ནུ་མ་ལོ་ཉི་ཤུ་ལོན་
པ་དང་ཁྱིམ་སོ་བཟུང་བ་ལོ་བཅུ་གཉིས་ལོན་པ་བསྙེན་པར་རྫོགས་པའི་དུས་ཡིན་ལ།
བུད་མེད་ཁྱིམ་སོ་བཟུང་བ་བག་མར་བཏང་བའི་བསྙེན་པར་རྫོགས་པར་བྱ་བའི་ལོ་
རྣམས་ཀྱི་དང་པོ་ནི་བཅུ་གཉིས་ཉིད་དོ། །བཞི་པ་ཇི་ལྟར་སྦྱིན་པའི་ཆོ་ག་ནི། དེ་
ཇི་ལྟར་སྐྱེ་ཞེ་ན། དགེ་སློབ་མ་དེ་སྦྱིན་པ་ལས་སྐྱེའོ། །སུས་སྦྱིན་པ་ལས་སྐྱེ་ན། དགེ་

 
སློང་མའི་དགེ་འདུན་གྱིས་སྦྱིན་པ་ལས་སྐྱེའོ། །ཇི་ལྟར་སྦྱིན་ཞེ་ན། དགེ་སློབ་མ་
སྦྱིན་པ་ནི་བསླབ་པའི་སྡོམ་པ་ཞེས་བྱ་བས་སྦྱིན་གྱི། དགེ་སློབ་མའི་སྡོམ་པའི་མིང་
གིས་མི་སྦྱིན་ནོ། །བསླབ་པའི་སྡོམ་པ་བྱིན་ལ། དེའི་འོག་ཏུ་ལས་བྱེད་པ་མོས་དགེ་
སློབ་མའི་བསླབ་པ་ཆོས་དྲུག་དང་རྗེས་སུ་མཐུན་པའི་ཆོས་དྲུག་བརྗོད་པར་བྱའོ། །ཆོས་
དྲུག་ནི། གཅིག་པུ་ལམ་དུ་འགྲོ་མི་བྱ། །ཆུ་བོའི་ཕ་རོལ་རྐྱལ་མི་བྱ། །སྐྱེས་པ་
དང་ནི་རེག་མི་བྱ། །སྐྱེས་པ་དང་ནི་འདུག་མི་བྱ། །སྨྱན་དུ་འགྱུར་བ་མི་བྱ་ཞིང་།།
ཁ་ན་མ་ཐོ་བཅབ་མི་བྱ། །ཞེས་པའོ། །རྗེས་སུ་མཐུན་པའི་ཆོས་དྲུག་ནི། གསེར་
ལ་གཟུང་བར་མི་བྱ་ཞིང་། །འདོམས་ཀྱི་སྤུ་ནི་བྲེག་མི་བྱ། །ས་ནི་བརྐོ་བར་མི་བྱ་
སྟེ༑ ༑རྩྭ་སྔོན་དག་ཀྱང་བཅད་མི་བྱ། །བྱིན་ལེན་མ་བྱས་བཟའ་མི་བྱ། །གསོག་
འཇོག་བྱས་པ་བཟའ་མི་བྱ། །ཞེས་པའོ། །དེས་ན་དགེ་སློབ་མའི་སྡོམ་པ་ནི་དགེ་
ཚུལ་མའི་སྡོམ་པའི་སྟེང་དུ་ཆོས་དྲུག་དང་རྗེས་སུ་མཐུན་པའི་ཆོས་དྲུག་སྤྱོད་པར་ཁས་
བླངས་པ་ཙམ་ཡིན་པས། དགེ་ཚུལ་གྱི་སྡོམ་པ་ལས་རྫས་ལོགས་ན་མེད་དེ། དགེ་
སློབ་མ་མཚན་གྱུར་ན་དགེ་ཚུལ་དུ་འགྱུར་བའི་ཕྱིར་རོ། །ཅིའི་ཕྱིར་ཆོས་དྲུག་དང་
རྗེས་སུ་མཐུན་པའི་ཆོས་དྲུག་ཅེས་བྱ་ཞེ་ན། སྤང་བྱ་གཉུག་མའི་ཆོས་འཛིན་པས་
ཆོས་དྲུག་དང་། སྤང་བྱ་གློ་བུར་བའི་ཆོས་འཛིན་པས་རྗེས་སུ་མཐུན་པའི་ཆོས་དྲུག་
གོ་ཞེས་ཕྲན་ཚེགས་འགྲེལ་པ་ལས་བཤད་དོ། །
བཞི་པ་རྒྱུད་སྣོད་དུ་རུང་བའི་ཁྱད་པར་ནི། དགེ་སློབ་མ་ལོ་གཉིས་སྤྱད་པའི་
འོག་ཁོ་ནར་བསྙེན་རྫོགས་བྱའམ་ཞེ་ན། ཚངས་པ་མྱ་ངན་ལས་འདས་པའི་དོན་དུ་
སྤྱོད་པས་ཚངས་པར་སྤྱོད་པ་སྟེ་བསྙེན་པར་རྫོགས་པ་དེ་ལ་ཉེ་བར་གནས་པའི་སྡོམ་
པ་མ་ཐོབ་པར་བསྙེན་པར་རྫོགས་པར་མི་འགྱུར་རོ། །འོ་ན་དེ་མ་བྱས་པར་དགེ་

 
སློང་མའི་སྡོམ་པ་མི་སྐྱེ་བས་ཁྱབ་བམ་ཞེ་ན། མ་ཁྱབ་སྟེ། ཕ་ཆོག་གི་བུད་མེད་བསྙེན་
པར་རྫོགས་པར་བྱེད་ན་དགེ་སློང་མའི་སྡོམ་པ་སྐྱེ་བར་བཤད་པའི་ཕྱིར་དང་། ལྕི་
བའི་ཆོས་བརྒྱད་སྤོང་བར་ཁས་བླངས་པས་བསྙེན་པར་རྫོགས་པ་ཡོད་པའི་ཕྱིར་རོ།།
དེས་ན་ཚངས་སྤྱོད་ཉེར་གནས་ཀྱི་སྡོམ་པ་མ་ཐོབ་པར་ད་ལྟར་མ་ཆོག་གིས་བསྙེན་
རྫོགས་བྱས་ཀྱང་སྡོམ་པ་མི་སྐྱེའོ། །ཚངས་སྤྱོད་ཉེར་གནས་ཀྱི་སྡོམ་པ་འདི་སྡོམ་
པ་བཏགས་པ་བ་ཡིན་ཏེ། འདི་ལ་ཁྱད་པར་གྱི་བསྲུང་བྱ་གང་ལས་ཀྱང་མ་གསུངས་
སོ༑ ༑དེ་གང་གི་ཚེ་སྦྱིན་ཞེ་ན། གསང་སྟེ་བསྟན་པའི་འོག་ཏུ་དགེ་སློང་མའི་དགེ་
འདུན་གྱིས་ཚངས་སྤྱོད་ཉེར་གནས་ཀྱི་སྡོམ་པ་དེ་སྦྱིན་པར་བྱའོ། །གང་བྱས་ནས་
སྦྱིན་ཞེ་ན། དགེ་སློང་མའི་དགེ་འདུན་གྱི་དབུས་སུ་ལས་བྱེད་པ་མོས་བར་ཆད་དྲིས་
ནས་སྦྱིན་ནོ། །ཇི་ལྟར་སྦྱིན་ཞེ་ན། དགེ་སློང་མའི་དགེ་འདུན་ལ་གསོལ་བ་ལན་
གསུམ་བཏབ་པ་བྱས་ནས་སྦྱིན་ནོ། །ལྔ་པ་རྟགས་ཀྱི་ཁྱད་པར་ནི། དགེ་སློབ་མ་
བསྙེན་པར་རྫོགས་པ་ལ་ཆོས་གོས་དག་ནི་ཐུན་མོང་བས་གསུམ་དང་ཤིང་ང་དཔུང་
བཅད་དང་། རྔུལ་གཟན་ཏེ་ལྔ་ཉིད་དོ། །
གཉིས་པ་མཇུག་ཏུ་བརྗོད་པའི་ཁྱད་པར་ནི། གནས་རྣམས་ལ་ཤིང་དྲུང་
ཉིད་མ་གཏོགས་པ་གཞན་གསུམ་བརྗོད་ཀྱི་ཤིང་དྲུང་མི་བརྗོད་དེ། དགེ་སློང་མས་
དགོན་པར་འདུག་ཏུ་མི་རུང་བའི་ཕྱིར་ཏེ། སྐྱེས་བུ་འཕྱོན་མ་པས་ཚངས་སྤྱོད་རང་
དབང་མེད་པར་སུན་འབྱིན་པར་འགྱུར་བའི་ཕྱིར་རོ། །ལྟུང་བར་འགྱུར་བ་རྣམས་
ཐུན་མོང་བ་བཞི་དང་། རེག་པ་དང་ནི་ལུས་བཀན་དང་། །འཆབ་པ་དང་ནི་བཟློག་
པའོ། །ཞེས་པའི་ཐུན་མོང་མ་ཡིན་པ་བཞི་སྟེ་བརྒྱད་ཉིད་བརྗོད་དོ། །ལྕི་བའི་ཆོས་
བརྒྱད་རྣམས་བརྗོད་པར་བྱའོ། །བརྒྱད་ནི། དགེ་སློང་མས་དགེ་སློང་རྣམས་ལ་

 
བསྙེན་པར་རྫོགས་པར་གསོལ་བ། ཟླ་བ་ཕྱེད་ཕྱེད་ཅིང་གདམས་ངག་བཙལ་བ། དགེ་
སློང་མེད་པའི་གནས་སུ་དབྱར་ཁས་མི་བླང་བས་ཏེ་ཕའི་དགེ་འདུན་དང་འབྲེལ་བ་
གསུམ། དགེ་སློང་ལ་ཚུལ་ཁྲིམས་ཉམས་པ་སོགས་ཀྱིས་གླེང་བར་མི་བྱ་བ་སྤྱོ་བར་
མི་བྱ་བ། གསར་བུ་ལ་ཡང་ཕྱག་བྱ་བ་སྟེ་ཕ་ཡན་གར་པ་དང་འབྲེལ་བ་གསུམ། གཉིས་
ཀའི་དགེ་འདུན་ལ་མགུ་བ་སྤྱད་པ་དང་། དགག་དབྱེ་བྱ་བས་ཏེ་གཉིས་ཀ་དང་འབྲེལ་
བ་གཉིས་ཏེ་བརྒྱད་དོ། །དུས་ནམ་གྱི་ཚེ་ལྕི་བའི་ཆོས་རྣམས་བརྗོད་པར་བྱ་ཞེ་ན།
ལྟུང་བར་འགྱུར་བ་བརྗོད་པ་རྫོགས་པ་དང་། དགེ་སྦྱོང་བྱེད་པའི་ཆོས་རྣམས་མ་
བརྗོད་པའི་བར་སྐབས་སུ་བརྗོད་པར་བྱའོ། །
གསུམ་པ་བར་ཆད་ཀྱི་ཁྱད་པར་ནི། བཀོལ་བ་དྲུག་པོ་དག་སྦྱར་བར་བྱའོ།།
དྲུག་པོ་དེ་ལ་ནི་སྡོམ་པ་སྐྱེ་བའི་ཆོས་ཉིད་མེད་པར་ཡང་འདྲའོ། །དེ་ལྟ་བུའི་རྟགས་
ཅན་ནི་བསྙིལ་བར་བྱའོ། །དྲུག་པོ་གང་ཞེ་ན། མཚན་གཉིས་ཡོད་པའོ། །མོ་མཚན་
དང་བཤང་མགོ་གཅིག་ཏུ་གྱུར་པའི་གླུ་འདམས་པ་མོའི་དབང་པོ་ནས་རྟག་ཏུ་ཟླ་མཚན་
ཟག་པའོ། །མངལ་ན་ཟླ་མཚན་གྱི་ཁྲག་མེད་པའི་ཟླ་མཚན་མི་ཟག་པའོ། །ཤེས་
རབ་བྱེད་པར། བཅུ་གཉིས་མན་ཆད་ལ་མི་ཟག་པ་དང་། ལྔ་བཅུ་ཡན་ཆད་ལ་
ཁྲག་མི་ཟག་པ་མ་གཏོགས་པར་བཤད། མཚན་ཙམ་ཡོད་པའོ། །དེ་གང་ཞེ་ན།
མཚན་མ་ཙམ་དུ་གྱུར་པའི་མོ་མཚན་ཡོད་པ་ནི། མཚན་མ་ཙམ་ཡོད་པ་དེ་ཞེས་
བྱའོ། །སྔོན་རབ་ཏུ་བྱུང་བ་བསླབ་པ་ཕུལ་ནས་མཚན་མ་གྱུར་པའོ། །ངག་དོན་
ནི༑ རབ་ཏུ་འབྱུང་བ་དང་བསྙེན་པར་རྫོགས་པའི་ཕྱིར་ཉེ་བར་འོངས་པ་ལ་དྲུག་
པོ་དེ་མ་ཡིན་ནམ་ཞེས་དྲི་བར་བྱ་ཞིང་། དྲུག་པོ་དེ་རབ་ཏུ་འབྱུང་བ་དང་བསྙེན་པར་
རྫོགས་པར་མི་བྱའོ། །རབ་ཏུ་འབྱུང་བའི་གཞི་ཕྲན་ཚེགས་ལ་སོགས་པའི་སྐབས་སོ།།

 
གསུམ་པ་ཞུ་བ་ཕལ་ཆེ་བའི་སྐབས་ལ་ལྔ། སྡོམ་པ་སྐྱེ་བ་དང་མི་སྐྱེ་བའི་བར་
ཆད། སྐྱེ་ལ་ཉེས་བྱས་ཀྱི་བར་ཆད། བར་ཆད་ཀྱི་མཚོན་དོན། བར་ཆད་ཀྱི་མཚན་
ཉིད། སྐྱེ་མི་སྐྱེ་དོགས་གཅོད་དང་བཅས་པའོ། །དང་པོ་ལ་བཞི་ལས། རྒྱུད་ཀྱི་
ཁྱད་པར་གྱིས་སྐྱེ་མི་སྐྱེའི་བྱེ་བྲག་བསྟན་པ་ནི། ལྷ་ལ་སོགས་པ་མི་མ་ཡིན་པའི་འགྲོ་
བ་པ་དང་། བྱང་གི་སྒྲ་མི་སྙན་པ་གཉིས་ནི་སོ་ཐར་གྱི་སྡོམ་པའི་ཞིང་ངམ་རྟེན་མ་
ཡིན་ནོ། །སྒྲ་མི་སྙན་པ་རྣམས་ལ་སྡོམ་པ་ཡང་དག་པར་ལེན་པ་མེད་པ་དང་། ཏིང་
ངེ་འཛིན་མེད་པ་དང་། སྡིག་པའི་བྱ་བའི་བསམ་པ་མེད་པའི་ཕྱིར། ཀླུ་ལ་བསྙེན་
གནས་ཡོད་པར་བཤད་པ་དང་འགལ་ལོ་ཞེ་ན། སྐྱོན་མེད་དེ། བར་མ་དགེ་བ་ཙམ་
ལ་དགོངས་པའི་ཕྱིར། མཚན་ལན་གསུམ་གྱུར་པ་ཡང་སྡོམ་པའི་ཞིང་མ་ཡིན་ཏེ།
དེ་མ་ནིང་གི་རིགས་ཡིན་པའི་ཕྱིར་རོ། །མཚན་གྱུར་ཐེངས་དང་པོ་གཉིས་ལ་ནི་
སྡོམ་པ་མི་ཉམས་སོ། །མཚན་ལས་མིང་ནི་འཕོ་བའི་ཕྱིར་ཞེས་བཤད་པ་དང་འགལ་
ལོ་ཞེ་ན། མི་འགལ་ཏེ། དེ་ནི་མཚན་གྱུར་ཐེངས་དང་པོ་གཉིས་ལ་དགོངས་པའི་
ཕྱིར། སྡོམ་པ་ཡང་དག་པར་ལེན་པ་ཉིད་ཀྱི་ཚེ་མཚན་གྱུར་ན་ཡང་སྡོམ་པ་སྐྱེ་སྟེ་
ཕ་ཆོག་མ་ཆོག་གཉིས་ཀས་ཕ་མ་གཉིས་ཀ་བསྙེན་པར་རྫོགས་པར་འགྱུར་བའི་ཕྱིར།
གཉིས་པ་ཡུལ་གྱི་ཁྱད་པར་གྱིས་སྐྱེ་མི་སྐྱེའི་བྱེ་བྲག་བསྟན་པ་ནི། མཁན་
པོ་དེ་དང་ལྡན་པའི་དགེ་ཚུལ་སོགས་པའི་སྡོམ་པ་སྐྱེ་བ་ལྟར། མཁན་པོ་གཏན་ནས་
མེད་པ་ལ་ཡང་སྡོམ་པ་སྐྱེ་བ་ཡོད་དེ། མཁན་པོ་དེ་སྡོམ་པ་མེད་ན་མི་འབྱུང་བའི་
རྒྱུ་མིན་པའི་ཕྱིར་དང་། མཁན་པོའི་བྱ་བ་མ་བྱས་པར་ཡང་སྡོམ་པ་སྐྱེ་བ་ཡོད་པའི་
ཕྱིར་དང་། མཁན་པོར་མ་གསོལ་བར་ཡང་སྡོམ་པ་སྐྱེ་བ་ཡོད་པའི་ཕྱིར་དང་། ཞུ་
བར། །མཁན་པོ་མ་མཆིས་པར་རྫོགས་ན་རྫོགས་ཞེས་བྱའམ་མ་རྫོགས་ཞེས་བྱ།

 
རྫོགས་ཞེས་བྱ་སྟེ་རྫོགས་པར་བྱེད་པ་དག་ལ་འདས་པ་དང་བཅས་པར་འགྱུར་རོ་ཞེས་
གསུངས་པའི་ཕྱིར། གལ་ཏེ་མཁན་པོའི་མིང་མ་བརྗོད་ན་སྡོམ་པ་མི་སྐྱེ་བར་བཤད་
པ་དང་འགལ་ལོ་ཞེ་ན། སྐྱོན་མེད་དེ། ཡོད་ན་མིང་བརྗོད་དགོས་པ་ལ་དགོངས་
པའི་ཕྱིར། དཔེར་ན་སྤྱོད་ཡུལ་གྱི་གྲོང་བརྗོད་པ་ལ་སོགས་པ་བཞིན་ནོ། །འོ་ན་
གཞིར། དགེ་སློང་འགའ་ཞིག་ལ་མཁན་པོ་ཉིད་དུ་གནས་པ་ལའོ་ཞེས་གསུངས་པ་
དང་འགལ་ལོ་ཞེ་ན། འདིའི་ལན་ལ་ཁ་ཅིག་མི་འགལ་ཏེ། མཁན་པོའི་བྱ་བ་བྱེད་
པའི་དུས་ན་མེད་པ་ལ་མི་སྐྱེ་ལ། དངོས་གཞིའི་དུས་ན་མེད་ཀྱང་སྐྱེ་བའི་ཕྱིར་ཟེར་
བ་མི་འཐད་དེ། བྱ་བ་བྱེད་པའི་དུས་ན་ཡོད་པ་ཉིད་ཡོད་པ་ཡིན་པའི་ཕྱིར་དང་། མཁན་
པོའི་བྱ་བ་རྣམས་མ་བྱས་ཀྱང་སྡོམ་པ་སྐྱེ་བ་ཡོད་པའི་ཕྱིར། ཁ་ཅིག །གོང་མ་མཁན་
པོ་དང་ལྡན་པའི་སྡོམ་པའི་དབང་དུ་བྱས། འདི་མཁན་པོ་དང་མི་ལྡན་པའི་སྡོམ་པའི་
དབང་དུ་བྱས་ཟེར་བ་ཡང་མི་འཐད་དེ། དགེ་ཚུལ་གྱི་སྡོམ་པ་ནི་མཁན་པོ་དང་ལྡན་
པའི་སྡོམ་པའི་རིགས་ཁོ་ན་ཡིན་པའི་ཕྱིར། ཁ་ཅིག །བསམ་ངོའི་མཁན་པོ་ཡོད་
ཅིང་མཚན་ཉིད་པ་མེད་པ་ལ་འདི་གསུངས་ལ། སྔ་མ་བསམ་ངོའི་མཁན་པོ་མེད་
པ་ལ་གསུངས་ཟེར་བ་མི་འཐད་དེ། བསམ་ངོར་ཡོད་པ་ཉིད་ཡོད་པ་ཡིན་པའི་ཕྱིར་
དང་། གཞུང་འོག་མ་དང་ཡང་ཟློས་པར་འགྱུར་བའི་ཕྱིར་རོ། །ཁ་ཅིག །མཁན་
པོ་གཏན་ནས་མེད་པའམ་ཚུལ་ཁྲིམས་འཆལ་བ་ཅན་ལ་སྡོམ་པ་མི་སྐྱེ་བ་ནི་གཞིའི་
དགོངས་པ་ཡིན་ལ། འདིར་ནི། ལོ་བཅུ་མ་ལོན་པའམ། ལྔ་ཕྲུགས་དང་མི་ལྡན་
པ་ལྟ་བུ་དམན་པ་ལ་དགག་སྒྲ་སྦྱར་བ་ཡིན་གྱི། ཚུལ་ཁྲིམས་དང་ལྡན་པ་ངེས་པར་
དགོས་ཏེ། མཁན་པོའི་ཚུལ་ཁྲིམས་རལ་བ་ལ་སོགས་པས་སྡོམ་པ་མ་ཆགས་པའི་
ཕྱིར་ཟེར་བའང་མི་འཐད་དེ། མདོ་འདི་གཉིས་དང་འགལ་བ་དང་། མ་བསད་

 
པའི་གང་ཟག་གིས་ལྷན་ཅིག་གནས་པས་དགྲ་བཅོམ་ཐོབ་པར་གསུངས་པ་དང་འགལ་
བའི་ཕྱིར། རང་ལུགས་ནི། སྔ་མ་ད་ལྟར་ཆོ་གས་ཉེས་མེད་ཕུན་ཚོགས་ཀྱི་སྡོམ་
པ་སྐྱེ་བ་ལ་དགོངས་ལ། འདི་སྐྱེ་ལ་ཉེས་བྱས་ལ་དགོངས་པས་མི་འགལ་ལོ། །མ་
མོར། གང་ཟག་བཅུ་ནི་བསྙེན་པར་མ་རྫོགས་ཏེ་མཁན་པོ་མེད་པ་དང་། ཞེས་སོགས་
གསུངས་པ་དང་འགལ་ལོ་ཞེ་ན། མི་འགལ་ཏེ། དེ་ནི་མཁན་པོ་མེད་པས་ལེན་སེམས་
ལོག་པ་ལ་དགོངས་པའི་ཕྱིར། མཁན་པོ་དེ་བསྙེན་པར་མ་རྫོགས་པ་ཉིད་ཡིན་ན་
ཡང་། མཁན་པོ་མཚན་ཉིད་པར་འདུ་ཤེས་ན་སྐྱེ་སྟེ། ཞུ་བར། བསྙེན་པར་རྫོགས་
པར་འཚལ་བ་མཁན་པོ་རྐུ་ཐབས་སུ་གནས་པས་བསྙེན་པར་རྫོགས་པར་བགྱིད་ན།
བསྙེན་པར་རྫོགས་ཞེས་བགྱིའམ་བསྙེན་པར་མ་རྫོགས་ཞེས་བགྱི། བཀའ་སྩལ་པ།
གལ་ཏེ་བདག་གི་མཁན་པོ་རྐུ་ཐབས་སུ་གནས་པ་ཡིན་ནོ་ཞེས་བྱ་བར་ཤེས་ན་ནི་བསྙེན་
པར་མ་རྫོགས་ཞེས་བྱའོ། །གལ་ཏེ་མི་ཤེས་ན་ནི་བསྙེན་པར་རྫོགས་ཞེས་བྱའོ་ཞེས་
གསུངས། ལེན་པར་བྱེད་པས་མཁན་པོ་བསྙེན་པར་མ་རྫོགས་པའམ་ཉམས་པ་ཡིན་
པས། དགེ་སློང་མ་ཡིན་པར་ཤེས་ནས་ལེན་སེམས་ལོག་ན་མི་སྐྱེའོ། །
གསུམ་པ་ཆོ་ག་ཁྱད་པར་ཅན་ལས་ཉམས་པས་མི་སྐྱེ་བར་བསྟན་པ་ནི། བསྙེན་
པར་རྫོགས་པར་འདོད་པས་མཁན་པོ་དེ་མི་དགོས་སོ་ཞེས་ཕྱིར་སྤོང་བ་ལ་ཡང་སྡོམ་
པ་མི་སྐྱེའོ། །བསྒྲུབ་བྱ་དང་མཁན་པོ་དེ་གཉིས་ཀྱི་མིང་བརྗོད་དགོས་སར་མ་བརྗོད་
ན་ཡང་སྡོམ་པ་མི་སྐྱེའོ། །དགེ་འདུན་གྱི་མཚན་བརྗོད་དགོས་སར་མ་བརྗོད་ན་ཡང་།
དགེ་འདུན་དེའི་སྐྱེ་གནས་ཀྱི་སྡོམ་པ་མི་སྐྱེའོ། །བཞི་པ་རྟགས་ལ་སོགས་པ་ཉམས་
པས་མི་སྐྱེ་བར་བསྟན་པ་ནི། སྐྲ་དང་ཁ་སྤུ་མ་བྲེགས་པ་སོགས་ཁྱིམ་པའི་རྒྱལ་མཚན་
ཅན་དང་གཡང་གཞི་འཆང་བ་སོགས་མུ་སྟེགས་ཅན་གྱི་རྒྱལ་མཚན་ཆ་ལུགས་ཅན་

 
ལ་ཡང་རབ་བྱུང་གི་སྡོམ་པ་མི་སྐྱེའོ། །ཡང་དག་པར་བླངས་པ་སྔོན་དུ་མ་སོང་བར་
འཇིག་རྟེན་གྱི་ངོ་ཚ་དང་བྲལ་བ་གོས་མེད་པའི་སྒྲེན་མོ་དང་སེམས་ཤིན་ཏུ་འཁྲུགས་
པ་དང་། བུད་མེད་གང་དང་ཉལ་པོ་བྱས་པའི་སྐྱེས་པ་འཆི་བར་འགྱུར་བའི་མཚན་
དུག་མ་དག་ལ་ཡང་སྡོམ་པ་མི་སྐྱེའོ། །ལྟུང་བ་མ་མཐོང་བ་ལ་སོགས་པའི་རྒྱུས་གནས་
ཕྱུང་ལ་སོགས་པའི་ནན་ཏུར་བྱས་པ་བསླབ་པ་ཕུལ་ཏེ་སླར་ཡང་རབ་ཏུ་འབྱུང་བར་
གསོལ་བ་ནན་ཏུར་གྱི་རྒྱུ་དེ་ལས་ཟློག་པར་ཁས་མི་ལེན་པ་གནས་ནས་ཕྱུང་བ་ལ་ཡང་
སྡོམ་པ་མི་སྐྱེའོ། །
གཉིས་པ་སྐྱེ་ལ་ཉེས་བྱས་སུ་འགྱུར་བ་བསྟན་པ་ནི་ཚིགས་སྔ་མ་དགེ་བསྙེན་
མེད་པ་ཉིད་ལ་དགེ་ཚུལ་ལ་སོགས་པ་བྱིན་པ་ནི་སྡོམ་པ་སྐྱེ་ལ་ཉེས་བྱས་ཙམ་དུ་ཟད་
དོ༑ ༑མཁན་པོར་མ་གསོལ་བར་བསྙེན་པར་རྫོགས་པར་བྱེད་ན་ཡང་སྡོམ་པ་སྐྱེའོ།
བར་ཆད་མ་དྲིས་པར་བསྙེན་པར་རྫོགས་པར་བྱས་ན་ཡང་སྡོམ་པ་སྐྱེའོ། །བར་ཆད་
དེ་མེད་པར་བར་ཆད་དེ་ཡོད་པར་ཁས་ལེན་པ་ལ་སྡོམ་པ་བྱིན་ན་ཡང་སྡོམ་པ་སྐྱེ་ལ་
ཉེས་བྱས་སོ། །གསུམ་པ་བར་ཆད་ཀྱི་མཚོན་དོན་ལ་གསུམ་ལས། ལག་རྡུམ་དང་
ནད་པས་མཚོན་པའི་དོན་ནི། དབྱིབས་དང་སྐད་ལ་སོགས་པ་སྐྱེས་པའི་རྣམ་པ་འདྲ་
བའི་བུད་མེད་དང་བུད་མེད་ཀྱི་རྣམ་པ་འདྲ་བའི་སྐྱེས་པ་མཚན་གྱི་རྣམ་པ་བུད་མེད་
དང་སྐྱེས་པ་ལས་གཞན་མ་ཡིན་པ་ལ་ཡང་སྡོམ་པ་སྐྱེའོ། །འོ་ན་དེ་དགག་མི་དགོས་
སམ་ཞེ་ན། སྐྱེས་པ་འདྲ་བའི་བུད་མེད་ལ་སོགས་པ་དེ་ནི་སྔར་བསྟན་པའི་ལག་རྡུམ་
ལ་སོགས་པས་བར་ཆད་དང་ལྡན་པར་འཕངས་པ་ཡིན་ཏེ། དེ་ལྟ་བུའི་མི་རྣམས་
ནི༑ དྲང་སྲོང་ཆེན་པོས་དགག་པ་མཛད། །ཅེས་གསུངས་པའི་ཕྱིར་རོ། །རྨེ་བ་
དང་ཤ་མཚན་སོགས་མི་སྡུག་པ་སྡིག་སྡིག་ལྟ་བུའི་མཚན་ཉིད་ཅན་དང་། གླིང་གཞན་

 
ནས་སྐྱེས་པ་ཁ་སྣ་ལ་སོགས་པ་ཚུལ་བྱད་མི་འདྲ་བ་ཉིད་ཀྱང་ལག་རྡུམ་ལ་སོགས་པས་
འཕངས་པ་ཡིན་ནོ། །གླིང་གཞན་ན་ཞེས་སྨོས་པས་ཆོག་མོད། ཚུལ་བྱད་མི་འདྲ་
བ་སྨོས་ཅི་དགོས་ཤེ་ན། དགོས་ཏེ། ཚུལ་བྱད་མི་འདྲ་བ་དེ་བར་ཆད་ཀྱི་གཙོ་བོ་
ཡིན་པའི་ཕྱིར་ཏེ། གླིང་གཅིག་ནས་སྐྱེས་ཀྱང་གདོང་ཁྱིའི་ལྟ་བུ་དང་། རྣ་བ་གྱོན་
པ་ལ་སོགས་པ་བཀག་ལ་གླིང་གཞན་དུ་སྐྱེས་ཀྱང་ཚུལ་བྱད་འདྲ་བ་མ་བཀག་པའི་ཕྱིར།
དཔེར་ན་གླིང་ཕྲན་དུ་སྐྱེས་པ་མ་བཀག་པ་བཞིན། ལག་རྡུམ་ལ་སོགས་པས་འཕངས་
པ་གཞན་ཡང་བསྟན་པའི་ཕྱིར། སེན་མོ་གཅིག་པ་དང་། ལག་པ་འབྱས་ཏེ་ལག་
པ་དང་དཔུང་མགོ་ཕྲག་པའི་ཕྱོགས་སུ་ལྟེབས་པ་དང་། གཞོགས་ཕྱེད་རླུང་གིས་
བསྐམས་པའི་འབྱས་པ་དང་། མགོ་སྨྱུང་དང་། སྐྲ་སྒྲ་སྒྲེ་ལང་ལོང་ཅན་དང་། རྒྱབ་
སྒྱུར་བ་དང་མདུན་དགྱེ་བ་དང་། མདུན་རྒྱབ་གཉིས་དགྱེ་སྒུར་གྱུར་བ་དང་། སོར་
མོ་དྲུག་པ་དང་། སོར་མོ་འབྱར་བ་དང་། སོར་མོ་མེད་པ་དང་། མིག་རྫི་མ་ནང་
དུ་འཛུག་པ་དང་། མིག་ནེའུ་ལེའི་ལྟ་བུ་དང་། མིག་འུག་པའི་ལྟ་བུ་དང་། མིག་
གི་གྲྭ་ཟུར་གཉིས་ཕྱིན་ཅི་ལོག་པ་དང་། སྣ་གོང་བར་མེད་པར་མིག་གཉིས་བར་
འཛིངས་པ་དང་། མིག་ཧ་ཅང་འཕྱང་བ་རློ་བ་དང་། རྫི་མའི་སྤུ་མེད་པ་མིག་སླེའོ་
དང་། མིག་གི་སྙིང་པོའི་ལྟག་ན་སྙིང་པོ་གཉིས་པ་ཡོད་པའི་ཟླུམ་པོ་དང་། མིག་
ཧ་ཅང་ཡངས་པའི་མིག་པོ་ཆེ་དང་། མིག་འཛེར་ཅན་དང་། མིག་ཤུ་བ་ཅན་དང་།
མིག་འབྲུམ་བུ་ཅན་དང་། རྣ་བ་ཧ་ཅང་སེར་བ་དང་། ཧ་ཅང་དཀར་བ་དང་། ཧ་
ཅང་དམར་བ་དང་། རྣ་བ་འཁྲིས་ཏེ་སྦུབས་ཅན་དང་། ཁྱིར་རྡོ་གཡའ་བ་ཆུང་ངུ་
ཡོད་པ་དང་། ཁྱིམ་རྡོ་འཕུངས་པ་འབྲིང་ཡོད་པ་དང་། ཁྱིར་ཇོ་ཆེ་བ་ཡོད་པ་དང་།
རླིག་པ་གཉིས་ཀྱི་ནང་དུ་ཕོ་མཚན་ནུབ་པ་དང་། བསྙེན་པར་རྫོགས་པ་མི་ཤེས་པ་

 
གླེན་པ་དང་། ལྕེ་གཏན་མེད་པ་དང་། རྐང་ལག་གཅིག་པ་དང་། རྐང་ལག་མེད་
པ་དང་། སྐྲ་ཁ་དོག་སྔོན་པོ་དང་། མགོ་གླང་པོ་ཆེའི་ལྟ་བུ་དང་། རྟའི་མགོ་ལྟ་བུ་
དང་། ཁྱིའི་མགོ་ལྟ་བུ་དང་། བ་ལང་གི་མགོ་ལྟ་བུ་དང་། ལུག་གི་མགོ་ལྟ་བུ་དང་།
རི་དྭགས་ཀྱི་མགོ་ལྟ་བུ་དང་། ཉའི་མགོ་ལྟ་བུ་དང་། སྦྲུལ་གྱི་མགོ་ལྟ་བུ་དང་། མགོ་
རིང་བ་དང་། མགོ་མང་བ་དང་། མགུལ་བ་ལ་ཤིང་ཏ་ལའི་གཉེར་མ་ལྟ་བུའི་རི་
མོ་དང་ལྡན་པ་དང་། སྐྲངས་པས་དུབ་པ་དང་། འགྲོ་འདུག་ལ་སོགས་པའི་སྤྱོད་
ལམ་གྱིས་དུབ་པ་དེ་དག་ལས་སེན་མོ་གཅིག་པ་ལ་སོགས་པ་མིན་པ་རྣམས་ལག་རྡུམ་
ལ་སོགས་པས་འཕངས་སོ། །ལག་པ་འབྱས་ཏེ་འདེབས་པ་ལ་སོགས་པ་གཞན་དག་
ནི་ན་བས་འཕངས་སོ། །གཉིས་པ་རྐུན་པོས་མཚོན་པའི་དོན་ནི། རྐུན་པོས་ནི་སྙིང་
རྗེ་མེད་པའི་ཕུང་ཀྲོལ་བ་འཕངས་ཏེ། སྡིག་པ་ལ་འཇུག་པར་འདྲ་བའི་ཕྱིར་རོ། །དེ་
གཉིས་ལ་ཁྱད་པར་ཡོད་དེ། རྐུན་པོ་ནི་མ་བྱིན་པར་ལེན་པ་ཡིན་ལ། ཕུང་ཀྲོལ་བ་
ནི་ཆུད་གསོན་པ་དང་གསོད་པ་ལ་སོགས་པས་སྙིང་རྗེ་མེད་པའོ། །གསུམ་པ་ཕ་མས་
མ་གནང་བས་མཚོན་པའི་དོན་ནི། རྒྱལ་པོ་ཕ་མ་དང་འདྲ་བར་འབངས་རྣམས་བརྩེ་
བས་སྐྱོང་བའི་བསམ་པ་ཅན་ཉིད་ཀྱིས་རབ་ཏུ་འབྱུང་བར་གནང་བ་ནི་ཕ་མས་གནང་
བ་དང་འདྲ་བར་རབ་ཏུ་དབྱུང་དུ་རུང་ངོ་། །ཕ་མ་དངོས་མིན་ཡང་བུ་དེ་ཡོངས་
སུ་འཛིན་པར་བྱེད་པའི་སྐྱེས་པ་དང་བུད་མེད་གཉིས་ཀྱང་རབ་ཏུ་འབྱུང་བའི་ཕྱིར་
གནང་བ་དང་། ཞག་བདུན་བསྲེལ་བ་དང་། དགེ་འདུན་ལ་ཞུ་བ་དག་ལ་ཕ་མ་དང་
འདྲའོ། །ཕ་མ་མི་མ་ཡིན་པའི་འགྲོ་བ་གཉིས་ནི་གནང་བ་དང་བསྲེལ་བ་དང་ཞུ་བ་
དག་ལ་ཕ་མ་དང་འདྲ་བ་མ་ཡིན་ནོ། །
བཞི་པ་བར་ཆད་ཀྱི་མཚན་ཉིད་ལ་གཉིས་ལས། མཚམས་མེད་པའི་བར་

 
ཆད་ཀྱི་མཚན་ཉིད་ནི། ཕ་མ་དུད་འགྲོ་དེ་གཉིས་བསད་པ་ལས་མཚམས་མེད་པར་
མི་འགྱུར་ཏེ། འགྲོ་བ་རིགས་མཐུན་སྐྱེད་པ་མེད་པས་དྲིན་ཆུང་བའི་ཕྱིར་རོ། །འོ་
ན་གང་ལས་མཚམས་མེད་དུ་འགྱུར་ཞེ་ན། མཚམས་མེད་པ་དེ་ནི་ལུས་འདི་སྐྱེད་
པར་བྱེད་པའི་ཕ་མ་མིའི་འགྲོ་བ་པ་གཉིས་བསད་པ་ལས་འགྱུར་ཏེ། ཕ་མ་མཚན་
གྱུར་པ་གཉིས་བསད་པ་ལས་ཀྱང་མཚམས་མེད་དུ་འགྱུར་རོ། །མ་བསད་པ་ལ་སོགས་
པ་རབ་བྱུང་བཀག་པ་ནི། མཚམས་མེད་པ་དེ་བྱས་པ་ཉིད་གཙོ་བོ་ཡིན་གྱི་བསད་
པ་ཙམ་ནི་གཙོ་བོ་མ་ཡིན་ཏེ། ཕ་མ་དུད་འགྲོ་བསད་ཀྱང་རབ་ཏུ་འབྱུང་དུ་རུང་བ་
ལྟ་བུ། གཉིས་པ་སུན་ཕྱུང་བ་བར་ཆད་ཀྱི་མཚན་ཉིད་ནི། དགེ་སློང་མ་སུན་ཕྱུང་
བ་ཞེས་བཤད་ན། སྐྱེས་པས་དགེ་སློང་མ་ལ་ཅི་ཞིག་བྱས་ན་དགེ་སློང་མ་སུན་ཕྱུང་
བར་འགྱུར། བུད་མེད་ཀྱིས་དགེ་སློང་ལ་ཅི་ཞིག་བྱས་ན་དགེ་སློང་སུན་ཕྱུང་བར་
འགྱུར་ཞེ་ན། བསྙེན་པར་རྫོགས་པའི་སྡོམ་པ་དང་ལྡན་ཞིང་ཕམ་པར་འགྱུར་བ་
བཞིའམ་བརྒྱད་མ་བྱུང་བའི་དགེ་སློང་དང་དགེ་སློང་མ་ཉིད་ལ་མི་ཚངས་པར་སྤྱད་
པས་དེ་ལས་བྱུང་བའི་རེག་པའི་བདེ་བ་ཉམས་སུ་མྱོང་བ་དག་དགེ་སློང་དང་དགེ་སློང་
མ་སུན་ཕྱུང་བ་ཡིན་ནོ། །ཕམ་པར་འགྱུར་བ་མ་བྱུང་བ་ཉིད་ལ་ཞེས་སྨོས་པ་ནི། དགེ་
སློང་མ་རེག་པ་དང་ལུས་བཀན་གྱིས་ཕམ་པར་གྱུར་པ་ལ་མི་ཚངས་པར་སྤྱད་ཀྱང་
དགེ་སློང་མ་སུན་འབྱུང་བར་མི་འགྱུར་བར་བསྟན། མི་ཚངས་པར་སྤྱད་པས་སུན་
ཕྱུང་བར་འགྱུར་གྱི། དེ་ལས་གཞན་གྱིས་མི་འགྱུར་བའི་རྒྱུ་མཚན་ནི། མི་ཚངས་
པར་སྤྱད་པས་གཞན་གྱི་ཚངས་སྤྱོད་ལ་ཤིན་ཏུ་གནོད་པའི་ཕྱིར་རོ། །ཉམས་སུ་མྱོང་
བ་ཞེས་སྨོས་པ་ནི། རེག་པའི་བདེ་བ་ཉམས་སུ་མ་མྱོང་བར་ལུང་མ་བསྟན་གྱི་སེམས་
ལྟ་བུས་སུན་ཕྱུང་བ་མ་ཡིན་པར་བསྟན། དག་ཅེས་སྨོས་པ་ལ་དགོས་པ་ཡོད་དེ། དགེ་

 
སློང་གིས་ཀྱང་དགེ་སློང་མ་སུན་ཕྱུང་། དགེ་སློང་མས་ཀྱང་དགེ་སློང་སུན་ཕྱུང་བ་
སྲིད་པའི་ཕྱིར། གཉིས་ཀས་དུས་གཅིག་ཏུ་ཉམས་སུ་མྱོང་བ་ཡན་ལག་ཏུ་མི་དགོས་
ཏེ༑ གཞན་གྱི་ཉེས་པས་གཞན་ལ་མི་གོས་པའི་ཕྱིར་རོ། །དེ་ལྟ་མིན་ན། འདོད་
ཆགས་དང་བྲལ་བ་སུན་ཕྱུང་བར་མི་འགྱུར་རོ། །དེས་ན་ཕན་ཚུན་སུན་འབྱིན་ན། །
གང་གིས་ཉམས་སུ་མྱོང་བ་དེ་སུན་ཕྱུང་བ་ཡིན་ནོ། །
ལྔ་པ་སྐྱེ་བ་དང་མི་སྐྱེ་བ་དོགས་གཅོད་དང་བཅས་པ་ལ་བཞི་ལས། སྔོན་
རབ་ཏུ་བྱུང་བ་ལ་དོགས་པ་བཅད་པ་ནི། བུད་མེད་བསླབ་པ་ཕུལ་བ་མཚན་གྱུར་
ནས། སྐྱེས་པ་ཉིད་དུ་གྱུར་པ་ནི་རབ་ཏུ་བྱུང་བ་དང་བསྙེན་པར་རྫོགས་པ་རུང་བ་
ཉིད་ཡིན་ཏེ། སྐྱེས་པ་ལ་སྔོན་རབ་ཏུ་བྱུང་བ་ཙམ་བར་ཆད་མ་ཡིན་པའི་ཕྱིར། གཉིས་
པ་སྔོན་ལྟུང་བ་བྱུང་བ་ལ་དོགས་པ་བཅད་པ་ནི། སྤྱིར་ཕམ་པར་གྱུར་པ་ལ་སྡོམ་པ་
སྐྱེ་བ་མེད་ཀྱང་། དགེ་སློང་མ་ཕམ་པར་འགྱུར་བ་ཐུན་མོང་མ་ཡིན་པ་ལྷག་པར་
སྤྱད་པ་ཅན་བསླབ་པ་ཕུལ་ནས་སྐྱེས་པར་མཚན་གྱུར་པ་ཡང་རབ་བྱུང་བསྙེན་རྫོགས་
བྱར་རུང་སྟེ། མཚན་གྱུར་པའི་སྟོབས་ཀྱིས་ཕམ་པ་ཐུན་མོང་མ་ཡིན་པ་དེ་ཉམས་
པར་འགྱུར་བའི་ཕྱིར་རོ། །གསུམ་པ་བུད་མེད་ཀྱི་ལས་ཀྱི་ཁ་སྐོང་ལ་དོགས་པ་བཅད་
པ་ནི། དགེ་འདུན་གྱིས་བསྣན་པར་གསུངས་ན། དགེ་འདུན་གང་གིས་བསྣན་ཞེ་
ན༑ བུད་མེད་བསྙེན་པར་རྫོགས་པར་བྱ་བ་ལ་གཉུག་མར་གནས་པའི་དགེ་འདུན་
རྣམས་ཡན་ལག་ཉིད་ཡིན་གྱི་གློ་བུར་དུ་འོངས་པ་དང་འགྲོ་བར་ཆས་པ་ནི་ཡན་ལག་
མ་ཡིན་ཏེ། གདམས་ངག་གསོལ་བ་སོགས་གཉུག་མར་གནས་པ་དེ་ལ་བྱེད་དགོས་
པའི་ཕྱིར། གསོ་སྦྱོང་གི་གཞིར་གཉུག་མར་གནས་པ་དང་རིང་དུ་གནས་པ་དག་གོ་
ཞེས་གསུངས། བཞི་པ་འགལ་རྐྱེན་བར་ཆད་ཀྱིས་མི་སྐྱེ་བར་བསྟན་པ་ནི། སྡོམ་

 
པ་སྐྱེ་བ་ལ་སྐད་ཅིག་མ་དུ་མས་བར་དུ་ཆོད་པའི་ཚེ་ཉིད་ན་ལེན་སེམས་ལོག་པའི་སྒོ་
ནས་ཕུལ་ན་སྡོམ་པ་མི་སྐྱེ་སྟེ། དེའི་ཚེ་བསམ་པ་མཐུན་པ་མ་ཚང་བའི་ཕྱིར། ཡང་
དེའི་ཚེ་མཚན་གཉིས་ཅིག་ཅར་སྐྱེས་པས་རྟེན་ཉམས་ན་སྡོམ་པ་མི་སྐྱེ་སྟེ། སྐྱེ་བའི་
བར་ཆད་མ་སྤངས་པའི་ཕྱིར། ཤུགས་ལ་སྡོམ་པ་སྐྱེ་བའི་དངོས་རྒྱུའི་ཚེ་སྡོམ་པ་སྐྱེ་
བ་ལ་གང་གིས་ཀྱང་གེགས་བྱ་བར་མི་ནུས་ཏེ། རྒྱུ་ནུས་པ་ཐོགས་མེད་སྔོན་དུ་སོང་
བའི་ཕྱིར། རྣམ་འགྲེལ་ལས། མ་ཚང་མེད་རྒྱུ་དེ་ལ་ནི། །འབྲས་བུ་གང་གིས་
ཟློག་པར་ནུས། །ཞེས་གསུངས་པ་ལྟར་རོ། །རབ་ཏུ་འབྱུང་བའི་གཞི་ཞུ་བ་ཕལ་
ཆེ་བའི་སྐབས་ནས་འབྱུང་བ་རྫོགས་སོ།། །།
༤ གཉིས་པ་དེས་བསླབ་པར་བྱ་བའི་མཚན་ཉིད་ལ་གཉིས། སྤང་བའི་བསླབ་
བྱ་དང་། ཉམས་སུ་བླང་བའི་བསླབ་བྱའོ། །དང་པོ་ལ་གཉིས། སྡེ་ལྔ་སོ་སོའི་མཚན་
ཉིད་དང་། ཞུ་བ་སྤྱིར་བསྟན་པའོ། །དང་པོ་ལ་གཉིས། དགེ་སློང་གི་སྡེ་ལྔ་སྤྱིར་
བཤད་པ། དགེ་སློང་མའི་སྡེ་ལྔ་བྱེ་བྲག་ཏུ་བཤད་པའོ། །དང་པོ་ལ་གཉིས། ཐུན་
མོང་བ་བསླབ་པ་འབུལ་བའི་ཆོ་ག་དང་། སྡེ་ལྔ་བཤད་པ་དངོས་སོ། །
དང་པོ་ལ། སྤྱི་དོན་དང་། གཞུང་དོན་གཉིས་སོ། །དང་པོ་ནི། བསླབ་པ་
འབུལ་བའི་ཆོ་ག་གསུངས་པ་ལ་དགོས་པ་ཡོད་དེ། དེ་ལྟར་མཐུན་རྐྱེན་ཚང་བ་དང་
འགལ་རྐྱེན་སྤངས་པས་སྡོམ་པ་སྐྱེས་ཤིང་། གཏོང་རྒྱུས་མ་བཏང་བ་ལ་འོག་གི་སྡེ་
ལྔ་བཅས་པར་གོ་བ་དང་། འདིས་སྡོམ་པ་གཏོང་བས་སྤང་བྱའི་གཙོ་བོར་གོ་བའི་
ཕྱིར་དང་། རྣམ་པ་གཅིག་ཏུ་ན། ཡུལ་སྤོང་བ་ལ་སོགས་པས་སྡོམ་པ་བསྲུང་བར་
མ་ནུས་ན་བསླབ་པ་ཕུལ་བས་སྔར་བསྲུངས་པའི་ཕན་ཡོན་འབྱུང་། ད་ལྟ་ལྟུང་བ་
མི་འབྱུང་། ཕྱིས་སྡོམ་པ་ལེན་ན་སྐྱེ་བའི་དགོས་པ་ཤེས་པའི་ཕྱིར། དགེ་སློང་ལ་

 
རབ་ཏུ་གཅེས་པའི་མདོར། གང་ཞིག་བསླབ་ལ་མི་གནས་པ། །བདེ་གཤེགས་རྒྱལ་
མཚན་འཛིན་པ་བས། །བསླབ་པ་མི་གནས་སྐད་ཅིག་ལ། །གཟུགས་པོར་ཁྱིམ་
པར་གནས་པ་བཟང་། །ཞེས་གསུངས་པ་ལྟ་བུའོ། །ལུང་དུ། མི་ཚངས་པར་སྤྱོད་
པ་དང་སྦྱར་ནས་གསུངས་ཀྱང་། འདིར་དེ་ལས་ལོགས་སུ་བསྟན་པ་ལ་དགོས་པ་
ཡོད་དེ། བསླབ་པ་མ་ཕུལ་བསླབ་པ་ཉམས་པར་མ་བྱས་པ་ཞེས་པ། མ་བྱིན་ལེན་
སོགས་ལ་ཡང་སྦྱོར་བ་གོ་བར་བྱ་བའི་ཕྱིར་རོ། །འོ་ན་སྡོམ་པ་གཏོང་བའི་རྒྱུ་གཞན་
རྣམས་འདིར་མ་བསྟན་པའི་རྒྱུ་མཚན་ཅི་ཡིན་ཞེ་ན། རྒྱུ་མཚན་ཡོད་དེ། ལུང་རྣམ་
འབྱེད་དུ་གཞན་མ་གསུངས་པའི་ཕྱིར་དང་། འདི་གང་ཟག་མར་འབབ་པ་ལ་མཁོ་
བས་བསྟན་ལ། མཛོད་ལས། བསླབ་པ་ཕུལ་དང་ཤི་འཕོས་དང་། །མཚན་གཉིས་
དག་ནི་བྱུང་བ་དང་། །རྩ་བ་ཆད་དང་མཚན་འདས་ལས། །སོ་སོ་ཐར་བའི་འདུལ་
བ་གཏོང་། །ཁ་ཅིག་ལྟུང་བར་གྱུར་ལས་སྨྲ། །གཞན་དག་དམ་ཆོས་ནུབ་པ་ལས།།
ཞེས་པ་མཚན་ལན་གསུམ་གྱུར་པ་དང་བསྟེན་པའི་ཕྱིར་ཞེས་པ་དང་། ལོ་ཉི་ཤུ་མ་
ལོན་པ་སོགས་དང་ཅི་རིགས་པར་བཤད་ལ། མཚན་འདས་བསྙེན་གནས་ཁོ་ནའི་
གཏོང་ཚུལ་ཡིན་ཞིང་ཕྱི་མ་གཉིས་གྲུབ་མཐའ་མ་ཡིན་བས་མ་བཤད་དོ། །ལུང་དུ་
བསླབ་པ་ཉམས་པ་ཞེས་བཤད་པ་ནི། འདིས་གོ་སྟེ། མ་མོས་དེ་གཉིས་ལ་ཁྱད་པར་
མེད་པར་བཤད་ལ། བམ་ལྔར། བསླབ་པ་ཕུལ་བ་དང་བསླབ་པ་ཉམས་པར་བྱས་
པ་གཉིས་ཀ་ལ་སྡོམ་པ་མེད་པ་ཉིད་དུ་འདྲ་སྟེ། བསླབ་པ་ཕུལ་བས་ནི་བཏང་བའི་
སྒོ་ནས་སྡོམ་པ་མེད་པར་བྱས་ལ། བསླབ་པ་ཉམས་པར་བྱས་པས་ནི་བསླབ་པའི་
ཡུལ་མཐུ་མེད་པར་བྱས་པའི་སྒོ་ནས་སྡོམ་པ་མེད་པར་བྱས་པ་ཡིན་ནོ་ཞེས་གསུངས།
ཕུལ་བ་ནི་གཞུང་ན་གསལ་ལ། ཉམས་པར་བྱས་པ་ནི། རྣམ་འབྱེད་ལས། བསླབ་

 
པ་ཉམས་པར་བྱས་པ་ནི། དགེ་སྦྱོང་གི་ཚུལ་གཏོང་འདོད་པ་ན་དགེ་སློང་གི་དྲུང་
དུ་སོང་སྟེ་ཚངས་པར་སྤྱོད་པ་སྤྱད་དཀའ་འོ། །རབ་ཏུ་དབེན་པར་བྱ་དཀའ་འོ། །ཕ་
མ་དང་ཕུ་ནུ་དང་བུ་སྲིང་དྲན་ནོ། །བདག་ཁྱིམ་བཟང་པོ་དག་ཏུ་གཏོད་ཅིག་ཅེས་
བྱ་བ་ལ་སོགས་པ་དགེ་སྦྱོང་གི་ཚུལ་གཏོང་འདོད་པའི་ཚིག་རྗོད་པར་བྱེད་པའོ་ཞེས་
གསུངས། བསླབ་པ་འབུལ་བ་ནི་དགག་སྒྲུབ་ཀྱི་བསླབ་པ་གང་ཡིན་ཞེ་ན། སྤྱིར་
བཏང་ལ་དགག་པའི་བསླབ་པ་ཡིན་ཏེ། འདིས་སྡོམ་པ་གཏོང་བས་བར་ཆད་ཀྱི་གཙོ་
བོ་ཡིན་པའི་ཕྱིར། ཇི་ལྟར་བྱས་ཀྱང་སྡོམ་པ་བསྲུང་མི་ནུས་པར་ཕམ་པའི་རྒྱུ་ལ་འཇུག་
པར་འགྱུར་ན། བསླབ་པ་འབུལ་བ་ནི་སྒྲུབ་པའི་བསླབ་པ་ཡིན་ཏེ། བསླབ་པ་མ་
ཕུལ་བར་ཉེས་སྤྱོད་ལ་ཞུགས་ན་ཕམ་པའི་ཉེས་པ་འབྱུང་ལ། བསླབ་པ་ཕུལ་བས་
སྔར་བསྲུངས་པའི་ཕན་ཡོན་འབྱུང་། ད་ལྟ་ལྟུང་བ་མི་འབྱུང་། ཕྱིས་ལེན་ན་སྡོམ་
པ་སྐྱེ་བའི་ཕྱིར། བསླབ་པ་འབུལ་བའི་ཡུལ་ནི་ཐ་སྙད་ལྔ་ལྡན། ལུས་ཐ་མལ་པར་
གནས་པ། བདག་ཉིད་ལས་རྒྱུད་ཐ་དད་པའོ། །གང་འབུལ་བའི་དངོས་པོ་ནི། རང་
གི་རྒྱུན་དུ་གཏོགས་པའི་བསླབ་པ་ཡིན་པ། གང་གིས་འབུལ་བའི་རྟེན་ནི། ཤེས་པ་
རང་བཞིན་དུ་གནས་པ། གཟུགས་མ་བསྒྱུར་བ་མི་སྣང་བར་མ་བྱས་པའོ། །འདུ་
ཤེས་མ་འཁྲུལ་བ་ཀུན་སློང་བསླབ་པ་གཏོང་བར་འདོད་པས་སྦྱོར་བ་ལུས་ངག་གང་
རུང་གིས་རིག་པར་བྱས་ཏེ་མཐར་ཐུག་ཡུལ་གྱིས་དོན་གོ་བའོ། །གཞུང་དོན་ལ་གཉིས་
ལས། བསླབ་པ་འབུལ་བའི་མཚན་ཉིད་ནི། ཐ་མལ་བའི་བློའི་རང་བཞིན་སྐྱོ་བ་
ལ་སོགས་པས་ཉམས་པའི་གང་ཟག་གིས་བསླབ་པ་འབུལ་བ་བྱས་པ་ཉིད་ནི་བསླབ་
པ་ཕུལ་བ་ཉིད་མ་ཡིན་ནོ། །བྱ་མི་བྱ་རང་དབང་མེད་པའི་ཕྱིར་རོ། །རང་བཞིན་
ཉམས་པ་དེ་ལ་བསླབ་པ་ཕུལ་བ་ཡང་ཕུལ་བ་མ་ཡིན་ཏེ། དེ་ཐ་སྙད་ཀྱི་ཡུལ་མ་ཡིན་

 
པའི་ཕྱིར་རོ། །སྨྲ་གཏན་ནས་མི་ཤེས་པའི་ལྐུགས་པ་ལ་བསླབ་པ་ཕུལ་བ་ཡང་ཕུལ་
བ་མ་ཡིན་ནོ། །རྣམ་ཊིཀ་ཏུ། ལྐུགས་པ་ཞེས་འདིར་སྨོས་པ་ནི་གཞུང་ཡིན་པས་
དེ་ཡང་མི་རིགས་ཏེ། བརྡ་སྤྲོད་ན་གོ་བར་བྱེད་པ་མེད་དུ་ཟིན་ཀྱང་ཕུལ་བར་འགྱུར་
བའི་ཕྱིར་ཏེ། འཆི་བར་ངེས་པ་ལ་སོགས་པ་ལྟ་བུ་དང་། ལྕེ་ཐོབ་པ་གོ་བར་བྱེད་
པ་སྲིད་པའི་ཕྱིར། ཞེས་ཟེར་བ་མི་འཐད་དེ། འཆི་བར་ངེས་པ་ནི། སྨྲ་ཤེས་དོན་
གོའི་རིགས་དང་ལྡན་པས་ཡུལ་དུ་རུང་ལ། ལྐུགས་པ་དེའི་རིགས་དང་མི་ལྡན་ཞིང་
ཕྱིས་ལྕེ་ཐོབ་པ་ནི་མ་ངེས་ཏེ། ཕྱིས་འབྱུང་བ་ད་ལྟར་བའི་ཡན་ལག་ཏུ་མི་རིགས་
པའི་ཕྱིར་རོ། །ལྷ་ཀླུ་སོགས་མི་མ་ཡིན་པའི་འགྲོ་བ་པ་ལ་བསླབ་པ་ཕུལ་བ་ཡང་ཕུལ་
བ་མ་ཡིན་ནོ། །གླེན་པ་དང་འོན་པ་སོགས་མ་གོ་བ་ཉིད་ལ་ཕུལ་བ་ཡང་ཕུལ་བ་མ་
ཡིན་ནོ། །ཉན་པ་པོ་མེད་པའི་དབེན་པར་འདུ་ཤེས་སམ་མི་དབེན་པར་འདུ་ཤེས་
ཀྱང་རུང་། དེར་ཕུལ་བ་ཡང་ཕུལ་བ་མ་ཡིན་ནོ། །མི་དབེན་པ་ལ་དབེན་བར་འདུ་
ཤེས་པས་ཕུལ་བ་ཡང་ཕུལ་བ་མ་ཡིན་ནོ། ། །
གཉིས་པ་འབུལ་བའི་ཆོ་ག་ནི། ཚེ་དང་ལྡན་པ་དགོངས་སུ་གསོལ། བདག་
མིང་འདི་ཞེས་བགྱི་བའི་བསླབ་པ་འབུལ་ལོ། །དེ་ནི་བསླབ་པ་རང་གི་ངོ་བོ་བཏང་
བའོ། །སངས་རྒྱས་སམ་ཆོས་སམ་དགེ་འདུན་འབུལ་བ་ནི་སྡོམ་པའི་རྩ་བ་བཏང་
བའོ། །སྡོམ་པ་གཏོང་འདོད་ཀྱི་བསམ་པ་མེད་པར་དཀོན་མཆོག་གཏོང་བ་བརྗོད་
པས་སྡོམ་པ་གཏོང་བ་མ་ཡིན་ཏེ། དགེ་སློང་མ་ནག་མོས་བསམ་པ་ཐག་པ་ནས་དཀོན་
མཆོག་གསུམ་བཏང་བས་ལྷག་མའི་ཉེས་པ་བྱུང་བ་བཞིན་ནོ། །མདོ་སྡེའམ། འདུལ་
བའམ། མ་མོའམ། སློབ་དཔོན་ནམ། མཁན་པོ་འབུལ་བ་ནི། སྡོམ་པ་ལ་ཉེ་བར་
སྦྱོར་བ་ཡོངས་སུ་བཏང་བའི་ཕྱིར་རོ། །བདག་ཁྱིམ་པར་གཟུང་དུ་གསོལ་ཞེས་པ་

 
ནི་བསླབ་པའི་ས་བཏང་བས་བསླབ་པ་བཏང་བ་ཡིན་ནོ། །དགེ་ཚུལ་དུ་གཟུང་དུ་གསོལ།
ཞེས་པས་དགེ་སློང་གི་སྡོམ་པ་གཏོང་གི །དགེ་བསྙེན་དང་དགེ་ཚུལ་གྱི་སྡོམ་པ་གཏོང་
བར་མ་ངེས་སོ། །ཟ་མ་དབང་པོ་ལས་སུ་མི་རུང་བ་སྟེ། ཚིག་ལེར། གང་ཞིག་
གྲོང་བའི་ཆོས་དག་གི །ནུས་མེད་དེ་ནི་ཟ་མའོ། །ཞེས་བཤད། མ་ནིང་མཚན་
གཉིས་པ་དང་། མཚན་ཉམས་པ་དང་། ས་བོན་མེད་པའོ། །དགེ་སློང་མ་སུན་
ཕྱུང་བའམ། རྐུ་ཐབས་སུ་གནས་པ་ནི་བཤད་ཟིན་ནོ། །ཐ་དད་དུ་གནས་པ་ཆོས་
མ་ཡིན་པའི་ཕྱོགས་པ་དང་གནས་ནས་ཕྱུང་བའོ། །གནས་པར་མི་བྱ་བ་ཕམ་པ་བྱུང་
བའམ། མུ་སྟེགས་ཅན་ནམ། མུ་སྟེགས་ཅན་ཞུགས་པའམ། ཕ་བསད་པའམ།
མ་བསད་པའམ། དགྲ་བཅོམ་པ་བསད་པའམ། དགེ་འདུན་གྱི་དབྱེན་བྱས་པའམ།
དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་གཟུང་དུ་གསོལ། བདག་ཚངས་
པ་མཚུངས་པར་སྤྱོད་པ་ཁྱེད་ཅག་དང་ལྷན་ཅིག་གནས་པའམ་ལོངས་སྤྱོད་པས་ཆོག་
གོ་ཞེས་བྱ་བ་ལྟ་བུ་ནི་འབུལ་བའི་ཚིག་དག་ཡིན་ནོ། །འབུལ་ཞེས་པ། བསླབ་པ་
ནས་མཁན་པོའི་བར་ལ་སྦྱར། བདག་དང་གཟུང་དུ་གསོལ་ཞེས་པ། ཁྱིམ་པ་ནས་
དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་ཐོག་མཐར་རིམ་པ་བཞིན་
དུ་སྦྱར། ལྟ་བུ་ནི། ཊིཀྐར། ཚིག་ཏུ་མ་སྨྲས་པར་གཏོང་བའི་མཚན་པ་ལས་ཀྱང་
ཕུལ་བར་འགྱུར་ཏེ། དེས་ན་ལུས་ཀྱི་རྣམ་པར་རིག་བྱེད་ལས་ཀྱང་ཕུལ་བར་འགྱུར་
ལ༑ ངག་གི་རྣམ་པར་རིག་བྱེད་ལས་ཀྱང་ཕུལ་བར་འགྱུར་རོ་ཞེས་གསུངས། མ་
མོར། སྤྲིང་ཡིག་དང་། ལག་བརྡ་མཚན་མས་བསླབ་པ་ཕུལ་ན་བསླབ་པ་མ་ཕུལ་
བར་གསུངས། ཁ་ཅིག་དེ་ཕ་རོལ་པོས་དོན་མ་གོ་བ་ལ་དགོངས་པས་མི་འགལ་ཟེར་
རོ༑ ༑བསླབ་པ་འབུལ་བའི་ཆོ་གའོ། །

 
གཉིས་པ་སྡེ་ལྔ་བཤད་པ་དངོས་ལ་གཉིས། སྤྱི་དོན་དང་། གཞུང་དོན་ནོ།།
དང་པོ་ལ་གསུམ། ལྟུང་བའི་མཐའ་དཔྱད་པ། རྟེན་གྱི་ཡན་ལག །བསྡུས་དོན་
བཤད་པའོ། །དང་པོ་ནི། རྣམ་འབྱེད་ཀྱི་དངོས་ཀྱི་བརྗོད་བྱ་ཕལ་ཆེ་བ་ནི་ལྟུང་བ་
སྡེ་ལྔ་ཡིན་ཏེ། ཊིཀྐར། ད་ནི་རྣམ་པར་འབྱེད་པར་གཏོགས་པའི་ལྟུང་བ་རྣམས་
ཀྱི་མཚན་ཉིད་བཤད་པར་བྱ་སྟེ་ཞེས་དང་། རྣམ་ཊིཀ་ཏུ། དེ་ལ་འདིར་ལྟུང་བ་
སྡེ་ལྔ་པོ་དག་ནི་བརྗོད་པར་བྱ་བའོ། ཞེས་བཤད། །
འདི་ལ་བཅུ། དབྱེ་བ། བསྡུ་བ། ངོ་བོ། མཚན་ཉིད། རྒྱུ། གྲངས་ངེས།
གོ་རིམ། སྒྲ་དོན། བསྲུངས་པའི་ཕན་ཡོན། མ་བསྲུངས་པའི་ཉེས་དམིགས་སོ།།
དང་པོ་ནི། རབ་ཏུ་བྱུང་བའི་རྟེན་གྱི་ལྟུང་བ་ཙམ་དབྱེ་གཞི་དེ་ལ་ངོ་བོའི་སྒོ་ནས་དབྱེ་
ན་དཔག་ཏུ་མེད་ལ། སྡེ་ཚན་གྱི་སྒོ་ནས་དབྱེ་ན་ཕན་པའི་སྡེ་ཚན་ལ་སོགས་པ་ལྔ་
ཡོད་དེ། ཊིཀྐར། ལྟུང་བྱེད་སྡེ་ལྔ་པོ་ཕམ་པར་འགྱུར་བའི་སྡེ་དང་། དགེ་འདུན་
ལྷག་མའི་སྡེ་དང་། ལྟུང་བྱེད་ཀྱི་སྡེ་དང་། སོ་སོར་བཤགས་པའི་སྡེ་དང་། བསླབ་
པའི་སྡེ་ཞེས་དང་། བསྡུ་བར། ལྟུང་བའི་སྡེ་ཚན་རྣམ་ལྔ་སྟེ། །དེ་ལ་བསླབ་བྱ་
རྣམ་པ་བཞི། །ཞེས་དང་། གཞིར་ནི། སྡོམ་སོགས་ལྟ་སོགས་བྱ་ཉུང་དང་། འདྲེས་
པར་གནས་པ་མེད་སོགས་དང་། ཞེས་སོ། །འོད་ལྡན་དུ། ལྟུང་བ་རིགས་ལྔ་ཞེས་
བཤད། སྦོམ་པོ་དང་ཉེས་བྱས་ལྔ་པོ་དེར་མ་འདུས་སོ་ཞེ་ན། སྐྱོན་མེད་དེ། སྦོམ་
པོ་ཕམ་པས་ཀུན་ནས་བསླང་བ་ཕམ་པའི་སྡེ་ཚན་དུ་གཏོགས་ལ། ལྷག་མས་ཀུན་
ནས་བསླང་བ་ལྷག་མའི་སྡེ་ཚན་དུ་གཏོགས་ཤིང་། སྦོམ་པོ་ཐམས་ཅད་གཉིས་པོ་
དེར་འདུས་པའི་ཕྱིར་ཏེ། ལྷག་མ་དང་བཅས་པར་ཞེས་སོགས་དང་། རྣམ་འབྱེད་
ལས། ཉེས་པ་སྦོམ་པོ་ནི་གཉིས་ཏེ། ཕམ་པ་ལས་བྱུང་བ་དང་དགེ་འདུན་ལྷག་མ་

 
ལས་བྱུང་བའོ་ཞེས་དང་། འདུལ་བྱེད་ལས། ཉེས་པ་སྦོམ་པོ་ཇི་ལྟར་བཤད་པར་
བགྱི། ཉེ་བར་འཁོར། ཉེས་པ་སྦོམ་པོ་ནི་བཞི་པོ་འདི་དག་ཡིན་ཏེ། ཕམ་པར་
འགྱུར་བས་ཀུན་ནས་བསླང་བ་ལྕི་བ་དང་། ཕམ་པར་འགྱུར་བས་ཀུན་ནས་བསླང་
བ་ཡང་བ་དང་། དགེ་འདུ་ལྷག་མས་ཀུན་ནས་བསླང་བ་ལྕི་བ་དང་། དགེ་འདུན་
ལྷག་མས་ཀུན་ནས་བསླང་བ་ཡང་བའོ་ཞེས་དང་། ཊིཀྐར། དགེ་འདུན་ལྷག་མའི་
སྡེ་ཚན་དུ་གཏོགས་པའི་དངོས་གཞིའམ། ཉེས་པ་སྦོམ་པོའམ། ཉེས་བྱས་ལྷག་
པར་སྤྱོད་ན་ཡང་ཉེས་བྱས་སོ་ཞེས་གསུངས་པའི་ཕྱིར། དེ་བཞིན་དུ་དགེ་ཚུལ་ལ་
སོགས་པའི་ཉེས་པ་རྣམས་ཀྱང་འདུས་པ་ཡིན་ནོ། །
གཉིས་པ་ལ། དངོས་དང་བཅས་རང་གི་ཁྱད་པར་དཔྱད་པའོ། །དང་པོ་
ནི༑ ལྟུང་བ་དེ་འདུ་ཤེས་ཀྱི་ཆ་ནས་བསྡུ་ན། འདུ་ཤེས་གཙོ་བ་དང་། དངོས་པོ་
གཙོ་བ་གཉིས་སུ་འདུས་ཏེ། འོད་ལྡན་ལས། བསླབ་པའི་གཞི་ནི་གཉིས་ཏེ། འདུ་
ཤེས་གཙོ་བོར་བྱ་བ་དང་། དངོས་པོ་གཙོ་བོར་བྱ་བའོ་ཞེས་སོ། །སྦྱོར་བའི་ཆ་ནས་
རྒྱུན་དང་ལྡན་པ་སྦྱོར་མཐའི་བར་གཞན་དུས་ཀྱིས་ཆོད་དུ་བཏུབ་པ་སྲོག་གཅོད་ལྟ་
བུ་དང་། རྒྱུན་དང་མི་ལྡན་པ་ཚོད་དུ་མི་བཏུབ་པ་རེག་པ་ལྟ་བུའོ། །གཅིག་འཕྲོས་
སུ་ལྟུང་བ་ནི་གཉིས་ཏེ། ན་རེ་བ་དང་སྐད་ཅིག་མ། །ཞེས་སོ། །ཡང་ན་དེ་མི་
དགེ་བ་དང་ལུང་མ་བསྟན་གཉིས་སྟོན་པ་ཡང་ཡིན་ནོ། །མཐར་ཐུག་གི་ཆ་ནས་འཕེན་
པས་མི་འགྲུབ་པ་མཐར་ཐུག་གི་ཚེ་རང་གི་ལུས་ཤེས་དང་འབྲེལ་དགོས་པ་མི་ཚངས་
སྤྱོད་ལྟ་བུ་དང་། འགྲུབ་པ་མཐར་ཐུག་གི་ཚེ་རང་གི་ལུས་ཤེས་དང་འབྲེལ་མི་དགོས་
པ་སྲོག་གཅོད་པ་ལྟ་བུའོ། །གཞིའི་ཆ་ནས། སེམས་ཅན་ལ་བརྟེན་པ་དང་སེམས་
ཅན་མ་ཡིན་པ་ལ་བརྟེན་པ་གཉིས། བྱེད་པའི་ཆ་ནས་རང་གིས་བསྒྲུབ་དགོས་པ་དང་

 
བཅོལ་ཡང་རྫོགས་པ་གཉིས། འབྱུང་བའི་སྒོ་ནས་ལུས་དང་ངག་གི་ལས་གཉིས།
བྱ་བའི་ཆ་ནས་བྱ་བ་མི་བྱེད་པ་དང་། བྱ་བ་མ་ཡིན་པ་བྱེད་པ་གཉིས་ཏེ། བསྡུ་བ་
ལས། བྱ་བ་མི་བྱེད་པ་དང་ནི། །མི་བྱ་བ་ནི་བྱེད་པའི་ཕྱིར། །མི་སྦྱོར་བ་དང་
སྦྱོར་བཅས་ལས། །ལྟུང་བའི་ཉེས་པ་འབྱུང་བར་འགྱུར། །ཞེས་སོ། ། །
གཉིས་པ་ནི། བཅས་རང་གི་ཁྱད་པར་གང་ཞེ་ན། ཁ་ཅིག །རྟེན་གཉིས་
ཀ་ལ་སྡིག་ཏུ་འགྱུར་བ་རང་བཞིན་དང་། རབ་བྱུང་ཁོ་ན་ལ་སྡིག་ཏུ་འགྱུར་བ་བཅས་
པ་ཡིན་ཞེས་དང་། རྐྱེན་དགོས་ལ་ལྟོས་ཏེ་གནང་བ་མེད་པ་རང་བཞིན་དང་། ཡོད་
པ་བཅས་པ་ཡིན་ཞེས་དང་། ལྟུང་བའི་རིགས་གཅིག་ལ་ཡང་། ཉོན་མོངས་ཅན་
གྱི་ཀུན་ནས་བསླང་བ་རང་བཞིན། དགེ་བ་དང་ལུང་མ་བསྟན་གྱིས་ཀུན་ནས་བསླང་
བ་བཅས་པ་སྟེ། བཅས་ལྟུང་ཐམས་ཅད་ལུང་མ་བསྟན་ཡིན་ནོ་ཞེས་ཟེར་བ་མི་འཐད་
དེ༑ དེ་དག་ལ་ཆང་འཐུང་བ་མཐའ་གཅིག་ཏུ་བཅས་ལྟུང་ཡིན་པར་བསྟན་པས་གནོད་
པའི་ཕྱིར། རང་ལུགས་ནི། ལྟུང་བ་དེའི་རྒྱུའི་རིགས་ཐམས་ཅད་ཉོན་མོངས་པ་
ཅན་དུ་ངེས་པ་རང་བཞིན་ཡིན་ལ། གཉེན་པོའི་བློས་ཀྱང་བྱེད་སྲིད་པ་ནི་བཅས་པའི་
ལྟུང་བ་ཡིན་ཏེ། མཛོད་ཊིཀ་ཏུ། ཅི་ལྟར་ན་མྱོས་པར་འགྱུར་བ་རྣམས་བཅས་པའི་
ཁ་ན་མ་ཐོ་བ་ཡིན་པར་ཤེས་ཤེ་ན། རང་བཞིན་གྱི་ཁ་ན་མ་ཐོ་བའི་མཚན་ཉིད་མེད་
པའི་ཕྱིར་ཏེ། རང་བཞིན་གྱི་ཁ་ན་མ་ཐོ་བ་ནི་སེམས་ཉོན་མོངས་པ་ཅན་ཁོ་ནས་སྤྱོད་
པ་ཡིན། ཆང་ནི་ཇི་སྲིད་མྱོས་པར་མི་འགྱུར་བར་གཉེན་པོའི་བློ་ཁོ་ནས་བཏུང་བར་
ངེས་སོ། །གང་མྱོས་པར་འགྱུར་བ་ཡིན་པར་ཤེས་ནས་འཐུང་བའི་སེམས་དེ་ཉིད་
ཉོན་མོངས་པ་ཅན་ཡིན་ནོ། །གང་མྱོས་པར་མི་འགྱུར་བར་དྲོད་རིག་ནས་འཐུང་
བ་དེ་ནི་ཉོན་མོངས་ཅན་མ་ཡིན་ནོ། །ཞེས་དང་། རྣམ་ཊིཀ་ཏུ། རང་བཞིན་གྱི་

 
ཁ་ན་མ་ཐོ་བ་དང་བཅས་པ་ནི། ཉོན་མོངས་ཅན་གྱི་སེམས་ལས་བྱུང་བ་སྟེ། ངོ་
བོ་ཉིད་ཀྱི་སྐྱོན་ཆགས་པའི་ཕྱིར་རོ། །བཅས་པའི་ཁ་ན་མ་ཐོ་བ་དང་བཅས་པ་ནི།
ཉོན་མོངས་ཅན་མིན་ཡང་བཅས་པའི་དབང་གིས་བཀག་པའོ་ཞེས་སོ། །དེས་ན་མྱོས་
པར་འགྱུར་བ་འཐུང་བའི་ཁ་ན་མ་ཐོ་བའམ། ཁྱོད་དང་བཅས་པ་ལ་རྐྱེན་དགོས་ལ་
ལྟོས་ཏེ་གནང་བ་ཡོད་པའི་ཁ་ན་མ་ཐོ་བའི་རིགས་ཡིན་པ་དེ་བཅས་པའི་ལྟུང་བ་དང་།
མྱོས་པར་འགྱུར་བ་འཐུངས་པའི་ཁ་ན་མ་ཐོ་བ་ལས་གཞན་པ་གང་ཞིག །ཁྱོད་དང་
བཅས་པ་ལ་རྐྱེན་དགོས་པ་ལ་ལྟོས་ཏེ་གནང་བ་མེད་པའི་ལྟུང་བའི་རིགས་ཡིན་པ་དེ་
རང་བཞིན་གྱི་ལྟུང་བ་ཡིན་ནོ། །ཁྱོད་དང་བཅས་པ་ཞེས་པ་ནི། ལྟུང་བ་དེའི་ཀུན་
སློང་སོགས་རྒྱུ་ཚོགས་ཕལ་ཆེར་ཚང་བ་ལ་བྱའོ། ཊིཀྐར། སྲོག་ལ་བབས་ཀྱང་
གཞི་འདི་རྣམ་པ་ཐམས་ཅད་དུ་མི་བྱའོ་ཞེས་བྱ་བ་སྟེ། དཔེར་ན་ང་ལ་སྟོན་པར་སྨྲ་
བ་རྣམས་ཀྱིས་ཐ་ན་རྩིའི་མཆོག་མས་ཀྱང་ཆང་མི་བླུད་མི་བཏུང་ངོ་ཞེས་དང་། སྲོག་
གཅོད་པ་ལ་སོགས་པ་རང་བཞིན་གྱི་ཁ་ན་མ་ཐོ་བ་དང་བཅས་པ་མི་བྱའོ་ཞེས་སོགས་
གསུངས། །
གསུམ་པ་ངོ་བོ་ལ་གསུམ་ལས། དངོས་ནི། བྱེ་བྲག་ཏུ་སྨྲ་བ་ལྟར་ན། རིག་
བྱེད་དང་རིག་བྱེད་མིན་པའི་གཟུགས་མི་དགེའམ། རིག་བྱེད་ཀྱི་གཟུགས་ལུང་དུ་
མ་བསྟན་པ་སྟེ། གཏམ་གྱི་གཞིར། ལྟུང་བ་ནི་རྣམ་པར་རིག་བྱེད་ཅེས་ཀྱང་བྱ་
ལ༑ རྣམ་པར་རིག་བྱེད་མིན་པ་ཞེས་ཀྱང་བྱའོ། །ཞེས་དང་། དགེ་བའམ་མི་
དགེ་བའམ་ལུང་དུ་མ་བསྟན་པ་ཞེས་འདྲི་བ་ལ། མི་དགེ་བ་དང་ལུང་དུ་མ་བསྟན་
པར་བརྗོད་པར་བྱའོ། །ཞེས་སོགས་གསུངས། དེ་ཡང་རང་བཞིན་དང་བཅས་པ་
བསམ་བཞིན་དུ་འདས་པ་ནི་སྔ་མ་ཡིན་ལ། བཅས་པ་མ་བསམས་པར་འདས་པ་

 
ནི་ཕྱི་མ་སྟེ། གཏམ་དུ། ལུང་བསྟན་པ་གང་ཞེ་ན། གང་བཅོམ་ལྡན་འདས་ཀྱིས་
བསླབ་པ་བཅས་པ་ལས་བསམས་བཞིན་དུ་འདའ་བར་བྱེད་པ་ནི་ལུང་དུ་བསྟན་པའོ།།
ལུང་མ་བསྟན་པ་གང་ཞེ་ན། བཅོམ་ལྡན་འདས་ཀྱིས་བསླབ་པ་བཅས་པ་ལས་མ་
བསམས་པར་འདས་པ་ནི་ལུང་མ་བསྟན་པའོ་ཞེས་བྱའོ་ཞེས་གསུངས། དྲི་ཚིག་གི་
ཊིཀྐར། མཆོད་རྟེན་གྱི་འཁོར་སར་རྩྭ་སྔོན་མེད་པར་བྱེད་པ་དང་། བསམ་བཞིན་
མིན་པར་བསླབ་པའི་གཞི་ལས་འདས་པ་ལ་དགོངས་ནས་དེ་སྐད་དུ་གསུངས་པ་ཡིན་
ནོ་ཞེས་དང་། འོད་ལྡན་ལས། ལྟུང་བའི་རང་བཞིན་ཅི་ཞེ་ན། ལུས་ཀྱི་དང་ངག་
གི་ལས་འདས་པའི་རང་བཞིན་ནོ། །ཅི་སྟེ་ཡིད་ཀྱི་ཐལ་བའི་རང་བཞིན་ཅིའི་ཕྱིར་
ལྟུང་བ་མིན་ཞེ་ན། ཡིད་ཀྱི་སྡོམ་པ་ལ་སོ་སོར་ཐར་པའི་སྡོམ་པ་ཉིད་མེད་པའི་ཕྱིར་
རོ༑ ༑སོ་སོར་ཐར་པའི་སྡོམ་པ་ནི་སྤོང་བ་བདུན་གྱི་མཚན་ཉིད་ཡིན་ཏེ། ལུས་ཀྱི་
རྣམ་པ་གསུམ་ངག་གི་རྣམ་པ་བཞི་ཞེས་བྱ་བར་ངེས་པའི་ཕྱིར་རོ་ཞེས་སོ། །
གཉིས་པ་ལྟུང་བ་འགྲུབ་པ་ལ་རིག་བྱེད་དགོས་མི་དགོས་དཔྱད་པ་ནི། ཁ་
ཅིག །ལྟུང་བ་ནི་གཉིས་ཏེ། བྱ་བ་མི་བྱེད་པ་དང་མི་བྱ་བ་བྱ་བའོ། །དང་པོ་ལ་
རིག་བྱེད་མི་དགོས་ཏེ། བྱ་བ་མ་བྱས་པ་ཙམ་གྱིས་ལྟུང་བར་འགྱུར་བའི་ཕྱིར་ཏེ།
ལུང་དུ། བཙུན་པ། ལུས་སུ་ཡང་མ་ཐོན་ངག་ཏུ་ཡང་མ་ཐོན་པར་དགེ་སློང་མར་
མི་རུང་བ་མཆིས་སམ། ཡོད་དེ། དགེ་སློང་མ་ཟླ་མོའི་ཕམ་པ་འཆབ་ནའོ། །ཞེས་
དང༌། སེམས་འབའ་ཞིག་ལ་ལྟུང་བར་འགྱུར་བ་མཆིས་སམ། ཡོད་དེ། གསོ་
སྦྱོང་མི་བྱེད་པའོ་ཞེས་དང་། མཛོད་ཊིཀ་ཏུ། བྱེ་བྲག་སྨྲ་བ་ཡང་དེ་ལྟར་འདོད་
པར་གསུངས་པའི་ཕྱིར་ཞེས་ཟེར་རོ། །གཞན་དག་ན་རེ། ལྟུང་བ་འགྲུབ་པ་ལ་
རིག་བྱེད་ངེས་པར་དགོས་ཏེ། འདོད་པའི་རིག་བྱེད་མིན་པ་འགྲུབ་པ་ལ་རིག་བྱེད་

 
ངེས་པར་དགོས་པའི་ཕྱིར་རོ། །དེ་ལྟར་ཡང་མཛོད་ཊིཀ་ཏུ། གཉིས་ཀ་ཡང་མི་
བྱེད་ན་འདོད་པ་ན་སྤྱོད་པའི་རྣམ་པར་རིག་བྱེད་མིན་པ་རྣམ་པར་རིག་བྱེད་མེད་པ་
ཅན་ཡང་མེད་པས་ཇི་ལྟར་ན་དེ་གཉིས་ཀྱི་ལམ་དུ་འགྱུར་ཏེ། འདི་ལ་འབད་པར་
བྱའོ་ཞེས་གསུངས་པའི་ཕྱིར་དང་། ཊིཀྐར། ཉེས་བྱས་ཡོངས་སུ་རྫོགས་པ་ཡིན་
གྱི་ཡིད་ཀྱི་ནི་མིན་ཏེ། ཁ་རྣམ་པར་འགྱུར་བ་ལ་སོགས་པའི་རྣམ་པར་རིག་བྱེད་དེ་
ལ་ཡོད་པའི་ཕྱིར། ཞེས་དང་། ཞུ་བའི་ཊིཀྐར། ལུས་ངག་གི་བྱེད་པ་མེད་ན་རྣམ་
པར་རིག་བྱེད་མེད་ལ། དེ་མེད་ན་ལྟུང་བ་མེད་པའི་ཕྱིར་ཞེས་གསུངས། ལུང་སྔ་
མ་དག །རྣམ་པར་རིག་བྱེད་ཅུང་ཟད་ཙམ་ལས་མེད་པ་ལ་དགོངས་ཏེ། དེས་དྲང་
སྲོང་རྣམས་དོན་གྱིས་ན་རྣམ་པར་རིག་བྱེད་བྱེད་པ་ཡིན་ཏེ། མི་མིན་རྣམས་ཀྱིས་
དེ་དག་གི་སྡིག་པའི་བསམ་པ་སེམས་ཅན་ཡོངས་སུ་འདོར་བར་ཞུགས་པ་ཡིན་པར་
རྟོགས་ནས་དེ་དག་ལ་དོདཱ་པ་རྣམས་གང་དག་གིས་ན་དྲང་སྲོང་དེ་དག་ལ་ལས་ཀྱི་
ལམ་སྐྱེ་བར་འགྱུར་བ་ལུས་ཀྱིས་བྱེད་དོ། །ཇི་ལྟར་ན་གཞན་གྱི་རྣམ་པར་རིག་བྱེད་
ཀྱིས་འགྱུར་ཞེ་ན། དེ་ལྟ་བུ་ལ་ནི་གདོན་མི་ཟ་བར་ལུས་དང་ངག་འགྱུར་བ་ཡང་འབྱུང་
ངོ་། །ཞེས་གསུངས། འོ་ན་ཡིད་ཀྱི་ཉེས་བྱས་ཞེས་གསུངས་པ་ཇི་ལྟ་བུ་ཡིན་ཞེ་
ནི༑ རབ་བྱུང་ངམ་དགེ་སྦྱོང་གི་ཚུལ་དང་མི་མཐུན་པ་ཙམ་གྱིས་བཀག་ཅིང་ཉེས་
བྱས་སུ་གསུངས་ཀྱི། ལྟུང་བའི་ངོ་བོ་ཡོངས་སུ་རྫོགས་པར་གྲུབ་པ་མིན་ནོ། ། །
གསུམ་པ་སྡིག་ལྟུང་ངོ་བོ་གཅིག་གམ་ཐ་དད་དཔྱད་པ་ནི། ཁ་ཅིག །རང་
བཞིན་གྱི་ལྟུང་བ་དང་དེའི་སྡིག་གཉིས་ངོ་བོ་ཐ་དད་ཡིན་ཏེ། སྡིག་རྟེན་ཐུན་མོང་
བ་ཡིན་ལ། ལྟུང་བ་རབ་ཏུ་བྱུང་བའི་རྟེན་ཅན་ཡིན་པའི་ཕྱིར་དང་། སྐྱེད་བྱེད་ཀྱི་
རྒྱུ་དང་ཕྱིར་བཅོས་ཐ་དད་པའི་ཞེས་གསུངས་ལ། འོ་ན་རང་བཞིན་གྱི་ལྟུང་བ་ཆོས་

 
ཅན། མི་དགེ་བ་མ་ཡིན་པར་ཐལ། སྡིག་པ་དང་ངོ་བོ་ཐ་དད་ཡིན་པའི་ཕྱིར། འདོད་
ན༑ མི་དགེ་བ་དང་མི་དགེ་བའི་ལས་ལམ་དུ་བཤད་པ་དང་འགལ། གཞན་ཡང་།
ཊིཀྐར། མཚམས་མེད་པ་གསུམ་པོ་ཕ་བསད་པ་དང་མ་བསད་པ་དང་དགྲ་བཅོམ་
པ་བསད་པ་དག་གིས་སྐུར་བ་འདེབས་པ་དེ་ལ་ནི་དགེ་འདུན་ལྷག་མར་གྱུར་ཏེ། དེ་
གསུམ་ཕམ་པར་འགྱུར་བའི་ཕྱིར་རོ། །མཚམས་མེད་པ་གཉིས་པོ། དགེ་འདུན་
གྱི་དབྱེན་བྱེད་པ་དང་། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བ་དག་
གིས་སྐུར་བ་འདེབས་པ་དེ་ལ་ནི་ཉེས་བྱས་སུ་འགྱུར་ཏེ། དེ་གཉིས་སྦོམ་པོ་ཡིན་པའི་
ཕྱིར་རོ་ཞེས་དང་། བམ་ལྔར། ཁ་ན་མ་ཐོ་བ་ཞེས་བྱ་བ་ནི་སྡིག་པའི་མཚན་ཉིད་
འཛིན་པའི་ཕྱིར་རོ་ཞེས་དང་། ཚིག་ལེར། བསད་ན་ངན་འགྲོར་འགྲོ་བ་ཡི། །སྡིག་
པ་སྦོམ་པོ་ཐོབ་པར་འགྱུར། །ཞེས་དང་། དེའི་ཊིཀྐར། ཕས་ཕམ་པ་བྱུང་ན་ངན་
སོང་གསུམ་དུ་སྐྱེ་བར་འགྱུར་བ་བཞིན་དུ། ཉེས་པ་སྦོམ་པོ་བྱུང་ལ་ཚུལ་བཞིན་དུ་
མ་བཤགས་ན་ཡང་ངན་སོང་གསུམ་དུ་ལྟུང་བར་འགྱུར་རོ་ཞེས་བྱ་བའི་དོན་ནོ་ཞེས་
གསུངས། དེ་བཞིན་དུ་བཅས་པའི་ལྟུང་བ་མི་དགེ་བ་ཡང་སྡིག་པ་དང་ངོ་བོ་གཅིག་
ལ་ལྡོག་པ་ཐ་དད་ཡིན་ནོ། །ཁ་ཅིག །བྱེབྲག་ཏུ་སྨྲ་བ། ངོ་བོ་གཅིག་ལ་ལྡོག་པ་ཐ་
དད་མི་འདོད་ཟེར་བ་མི་འཐད་དེ། དོན་གྲུབ་ཏུ། དུ་མའི་དབུས་ན་འདུག་པའི་ཕྱིར།།
དུ་མ་ཉིད་དུ་རྣམ་རྟོག་ལ། །འདི་ལྟར་ལྡོག་པའི་སྒོ་ནས་ནི། །མང་པོ་ཉིད་དུ་སྤྱིར་
རྟོག་མོད། །ཅེས་གསུངས་སོ། །འོ་ན་བཅས་ལྟུང་མི་དགེ་བ་ཡོད་དམ་ཞེ་ན། ཡོད་
དེ༑ རྣམ་འབྱེད་ལས། ལྟུང་བྱེད་དོ་ཞེས་བྱ་བ་སེམས་ཅན་དམྱལ་བ་དང་དུད་འགྲོ་
དང་ཡི་དྭགས། ངན་སོང་དང་ངན་འགྲོ་དང་ལོག་པར་ལྟུང་བ་དག་ཏུ་སྲེག་པར་བྱེད།
འཚོད་པར་བྱེད། ལྟུང་བར་བྱེད་པའོ། །གཞན་ཡང་ཇི་སྲིད་དུ་ལྟུང་བ་དེ་མ་བཤགས་

 
ཤིང་སོ་སོར་མ་བཤགས་ན་དགེ་བའི་ཆོས་རྣམས་ལས་སྒྲིབ་པར་བྱེད་པ་སྟེ། དེས་
ན་ལྟུང་བྱེད་དོ་ཞེས་ལྟུང་བྱེད་ཐམས་ཅད་ལ་གསུངས་ཤིང་། མཛོད་ལས། འཆལ་
བའི་ཚུལ་ཁྲིམས་མི་དགེའི་གཟུགས། །དེ་སྤོང་ཚུལ་ཁྲིམས་རྣམ་གཉིས་སོ། །སངས་
རྒྱས་ཀྱིས་ནི་བཅས་པ་ཡང༌། །ཞེས་དང་། དེའི་འགྲེལ་བར། རང་བཞིན་གྱིས་
འཆལ་བའི་ཚུལ་ཁྲིམས་མིན་ཡང་སངས་རྒྱས་བཅོམ་ལྡན་འདས་ཀྱིས་བཅས་པ། དུས་
མིན་པའི་ཟས་ལ་སོགས་པ་གང་དག་ཡིན་པ་དེ་དག་སྤོང་བ་རྣམ་པ་གཉིས་ཀྱང་ཚུལ་
ཁྲིམས་ཡིན་ཏེ། བསླབ་པ་མནོས་པས་དེ་དག་སྤྱད་ན་འཆལ་བའི་ཚུལ་ཁྲིམས་སུ་
འགྱུར་རོ་ཞེས་དང་། རྒྱས་སྲས་ལས། དེ་དག་སྤོང་བར་མནོས་པ་བཅོམ་ལྡན་འདས་
ཀྱི་བཀའ་ལ་མ་གུས་པའི་ཕྱིར་འཆལ་བའི་ཚུལ་ཁྲིམས་སུ་འགྱུར་ཏེ། ཤུགས་ཀྱིས་
ན་ཚུལ་ཁྲིམས་མ་མནོས་ན་ནི་འཆལ་བའི་ཚུལ་ཁྲིམས་མ་ཡིན་ནོ་ཞེས་བཤད་པ་ཡིན་
་ནོ༑ ༑ཞེས་དང༌། དགེ་སློང་གི་ལོ་དྲི་བར། ཕམ་ལྷག་སྦོམ་ལྟུང་སོར་ཉེས་རྣམས་
བསྲུངས་ན། དབང་བྱེད་ནས་རིས་བཞིའི་བར་སྐྱེ་ཞིང་། མ་བསྲུངས་བའི་ཉེས་
དམིགས་ཚ་བ་ནས་ཡང་སོས་ཀྱིས་བར་རིམ་བཞིན་སྐྱེ་བར་གསུངས་སོ། །གཞན་
ཡང་སྡིག་ལྟུང་ངོ་བོ་ཐ་དད་ན། མི་གཅིག་བསད་པས་རྟེན་གཅིག་ལ་ལས་ལམ་རྫས་
ཐ་དད་པ་གཉིས་འབྱུང་བར་འགྱུར་རོ། །
བཞི་པ་མཚན་ཉིད་ལ། ལྟུང་བའི་མཚན་ཉིད། སྟོན་པའི་བཅས་པ་ལས་
འདས་པའི་རབ་བྱུང་གི་ཁ་ན་མ་ཐོ་བ། ཕམ་པའི་མཚན་ཉིད། བསྙེན་པར་རྫོགས་
པའི་དངོས་གཞིའི་ལྟུང་བ་གང་ཞིག །ཁྱོད་ཀྱི་དག་བྱེད་ཆད་པའི་བསླབ་པ་ལ་ལྟོས་
པའི་རིགས་ཡིན་པ། འོད་ལྡན་ལས། དེ་བརླག་འགྱུར་ཞེས་བྱ་བ་ནི། དགེ་ཚུལ་
ལ་ཡང་ཕམ་པ་སྟེ། ཞེས་བཤད་པ་དང་འགལ་ལོ་ཞེ་ན། སྐྱོན་མེད་དེ། ཕམ་པ་

 
དང་བྱེད་ལས་འདྲ་བས་ཕམ་པར་བཤད་པ་ཙམ་ཡིན་པའི་ཕྱིར། དགེ་འདུན་ལྷག་
མའི་མཚན་ཉིད། གང་ཞིག །ངོ་བོའི་ཆ་ནས་དབྱུང་བས་ཁྱོད་ལས་བསླང་དུ་རུང་
བའི་རིགས་ཡིན་པ། ཡང་ན། གང་ཞིག །ངོ་བོའི་ཆ་ནས་ཕམ་པ་ལས་ཡང་ཞིང་
སྤང་བ་སོགས་ལས་ལྕི་བའི་རིགས་ཡིན་པ། དེས་མན་ཆད་ཀྱང་ཤེས་པར་བྱ། ཁ་
ཅིག་ཕམ་པའི་མཚན་ཉིད། བསྙེན་པར་རྫོགས་པའི་རྒྱུད་དང་འགལ་ལ་ངོ་བོའི་ཆ་
ནས་ལྷག་མ་མན་ཆད་ལས་ཆད་པའི་ལས་ལྕི་རུ་རུང་བ་ཞེས་ཟེར། །
ལྔ་པ་རྒྱུ་ནི། མི་ཤེས་པ་ལ་སོགས་པ་བཞི་སྟེ། བསྡུ་བ་ལས། བྱ་བ་མི་
བྱེད་པ་དང་ནི། །མི་བྱ་བ་ནི་བྱེད་པའི་ཕྱིར། །མི་སྦྱོར་བ་དང་སྦྱོར་བཅས་ལས།།
ལྟུང་བའི་ཉེས་པ་འབྱུང་བར་འགྱུར། །དེ་ཡི་རྒྱུ་ཡང་རྣམ་བཞི་སྟེ། །མི་ཤེས་པ་
དང་བག་མེད་དང༌། །ཉོན་མོངས་མང་དང་མ་གུས་པ། །ཞེས་པ་ལྟར་རམ། ཡང་
ནི་བདག་ཏུ་འཛིན་པ་སྟེ། རྣམ་འགྲེལ་ལས། ཉེས་ཀུན་དེ་ཡི་རྩ་བ་ཅན། །དེ་ཡང་
འཇིག་ཚོགས་ལྟ་བ་ཡིན། །ཞེས་དང་། འཇུག་པ་ལས། ཉོན་མོངས་སྐྱོན་རྣམས་
མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་གྱུར་ཅིང་། །ཞེས་
གསུངས་པ་ལྟ་བུའོ། །སོ་སོའི་རྒྱུ་ནི། རང་རང་གི་སྐབས་སུ་ལྟུང་བ་བརྩིས་པ་ལས་
ཤེས་པར་བྱའོ། ། །
དྲུག་པ་གྲངས་ངེས་ནི། བཅས་པ་མི་འདྲ་བ་ལྔ་ཡིན་པའི་ཕྱིར་སྡེ་ཚན་ལྔ་
ཡིན་ལ། བཅས་པ་ལྔར་འཇོག་པ་ནི། དེ་ཙམ་གྱིས་དགག་བྱ་དགག་པ་དང་བསྒྲུབ་
བྱ་བསྒྲུབ་པར་ནུས་པའི་ཕྱིར། རྩ་བ་བཞིའི་གྲངས་ངེས་ནི། དུག་གསུམ་རགས་
པ་བཞི་དགག་པའི་ཕྱིར་ཡིན་ལ། གཞན་ནི་དེ་ཙམ་གྱིས་དགག་དགོས་འགྲུབ་པ་ལ་
དགོངས་སོ། །

 
བདུན་པ་གོ་རིམ་ནི། སྡེ་ཚན་ལྔའི་གོ་རིམ་ཆད་པའི་ལྕི་རིམ་ཡིན་ལ། ཕམ་
པ་བཞིའི་གོ་རིམ་ནི། འདིར་བསླབ་པ་བཅས་པའི་རིམ་པ་དང་། བསྐལ་བ་དང་
པོའི་དུས་སུ་ལས་ལམ་འདི་དག་ཇི་ལྟར་བྱུང་བའི་རིམ་པ་དང་། གཞན་ནི་ཕལ་ཆེར་
བཅས་པའི་རིམ་པ་ཡིན་ནོ། །
བརྒྱད་པ་སྒྲ་དོན་ནི། འདིས་ལྟུང་བར་བྱེད་པས་ན་ལྟུང་བ་དང་། སྡིག་
པའི་མཚན་ཉིད་འཛིན་པའི་ཕྱིར་རམ། དམ་པས་སྨད་པས་ཁ་ན་མ་ཐོ་བ་དང་། ཚུལ་
ཁྲིམས་ཀྱི་མི་མཐུན་ཕྱོགས་ཡིན་པས་འཆལ་བའི་ཚུལ་ཁྲིམས་དང་། འབྲས་བུ་ཡིད་
དུ་མི་འོང་བ་འབྱིན་པས་ཉེས་པ་སྟེ། རྣམ་གྲངས་ཀྱང་དེ་དག་ཡིན་ནོ། །ཕམ་པའི་
སྒྲ་དོན་ནི། གཞན་སྤང་བྱ་རྒྱལ་བར་བྱེད་ཅིང་གཉེན་པོ་ཕམ་པར་བྱེད་པས་ཕམ་
པ་སྟེ། ཊཱིཀྐར། གཞན་རྒྱལ་བར་བྱེད་དུ་བཅུག་པ་ནི་གཞན་རྒྱལ་བའོ། །དེ་ལ་
ཡོད་པའི་ཉེས་པ་ནི་ཕམ་པའོ། །དེ་བྱེད་པར་འགྱུར་བའི་ཕྱིར་ཕམ་པར་འགྱུར་བ་
སྟེ་ལྟུང་བའོ་ཞེས་དང་། གཞིའི་ཊིཀྐར། ཕམ་པར་གྱུར་བ་ཞེས་བྱ་བ་ནི། ཉོན་
མོངས་པའི་དགྲ་དག་གིས་ཟིལ་གྱིས་མནན་པའི་ཕྱིར་ཞེས་སོ། །གཞན་དག་ནི་རང་
རང་གི་སྐབས་སུ་ཤེས་པར་བྱའོ། །
དགུ་པ་ཕན་ཡོན་ནི། བསླབ་པ་བཅས་པའི་ཕན་ཡོན་དགེ་འདུན་བསྡུ་བ་ལ་
སོགས་པ་བཅུའོ། །བསྲུངས་པའི་ཕན་ཡོན་ནི། བམ་ལྔར། ཚུལ་ཁྲིམས་ཀྱི་ཕན་
ཡོན་རྣམ་པ་བཅུ་སྟེ། འགྱོད་པ་མེད་པའི་རིམ་གྱིས་མཆོག་ཏུ་དགའ་བ་སྔོན་དུ་འགྲོ་
བའི་ཆོས་ཐོབ་པར་འགྱུར་བ་དང་། འགྱོད་པ་མེད་པར་འཆི་བའི་དུས་བྱེད་པར་འགྱུར་
བ་དང་། ཕྱོགས་བཅུར་སྙན་པའི་སྒྲ་གྲགས་པར་འགྱུར་བ་དང་། བདེ་བར་གཉིད་
ལོག་ཅིང་བདེ་བར་སད་པར་འགྱུར་བ་དང་། གཉིད་ལོག་པ་ན་ལྷ་རྣམས་བསྲུང་བར་

 
འགྱུར་བ་དང་། གཞན་ལས་སྡིག་པའི་བག་ཚ་བ་དང་། འཇིགས་པ་དང་དངང་
བ་མེད་པར་འགྱུར་བ་དང་། དགྲ་བོ་རྣམས་ཀྱིས་གླགས་ཤིག་རྙེད་ན་ཡང་ཚུལ་ཁྲིམས་
རྣམ་པར་དག་པའི་དབང་གིས་དེ་དག་བསྲུང་བ་ལ་སོགས་པས་ཕན་འདོགས་པར་
འགྱུར་བ་དང་། གནོད་སྦྱིན་དང་མི་མིན་པ་དང་གདུག་པ་གཉུག་མར་གནས་པ་རྣམས་
ཀྱིས་གླགས་ཤིག་རྙེད་ན་ཡང་ཚུལ་ཁྲིམས་རྣམ་པར་དག་པའི་དབང་གིས་དེ་དག་བསྲུང་
བ་ལ་སོགས་པས་ཕན་འདོགས་པར་འགྱུར་བ་དང་། གཞན་ལས་ཆོས་གོས་ལ་སོགས་
པ་དག་ཆོས་ཀྱིས་ཚེགས་ཆུང་ངུས་ཐོབ་པར་འགྱུར་བ་དང་། གང་དུ་སྐྱེ་བར་འདོད་
པ་ལ་སོགས་པའི་སྨོན་ལམ་ཡང་དག་པར་འགྲུབ་པར་འགྱུར་བ་དང་། གཞན་ཡང་།
གཞི་དང་། རྣམ་འབྱེད་ལས། རབ་ཏུ་བྱུང་བའི་ཕན་ཡོན་ལྔ་བཤད་པ་དང་། ཆོས་
ཀྱི་ཚོང་དཔོན་གྱིས་བསྟོད་པ་བརྗོད་པ་དང་། འཆར་ཀ་གཟེངས་བསྟོད་པའི་སྐབས་
ལ་སོགས་པར་ཤེས་པར་བྱའོ། ། །
བཅུ་པ་མ་བསྲུངས་པའི་ཉེས་དམིགས་ནི། སྟོན་པས་སྨོད་པ་དང་། མཁན་
སློབ་ལ་སོགས་པ་གྲོགས་དམ་པས་སྨོད་པ་དང་། བདག་ཉིད་ཀྱིས་སྨོད་པར་འགྱུར་
བ་དང་། དེས་མ་སྨད་ཀྱང་ཆོས་ཉིད་ཀྱིས་སྨོད་པར་འགྱུར་བ་དང་། དམ་པའི་
ཆོས་མ་ཐོས་པ་ཐོས་པར་མི་འགྱུར་བ་དང་། ཐོས་པ་བརྗེད་པ་དང་། མ་རྟོགས་
པ་མི་རྟོགས་པ་དང་། ཕྱོགས་དང་ཕྱོགས་མཚམས་སུ་སྡིག་པའི་སྒྲ་གྲགས་པ་དང་།
འགྱོད་པ་དང་བཅས་ཏེ་འཆི་བར་འགྱུར་བ་དང་ངན་སོང་གསུམ་དུ་སྐྱེ་བ་ལ་སོགས་
པ་དུ་མ་ཡོད་དོ། །
གཉིས་རྟེན་གྱི་ཡན་ལག་ནི། སྡོམ་པ་གསོ་རུང་ཡན་ཆད་དང་ལྡན་པ་དང་།
བསླབ་པ་བཅས་པ་དང་འབྲེལ་བ་དང་། ཤེས་པ་རང་བཞིན་དུ་གནས་པ་གསུམ་ཐམས་

 
ཅད་ཀྱི་ཡན་ལག་ཡིན་ལ། གཟུགས་གཞན་དུ་མ་བསྒྱུར་བ་དང་། མི་སྣང་བར་
མ་བྱས་པ་དང་། མཚན་མ་གྱུར་པ་གསུམ་འགའ་ཞིག་གི་ཡང་ཡན་ལག་ཡིན་ནོ།།
གསུམ་པ་བསྡུས་དོན་བཤད་པ་ལ། རྣམ་འབྱེད་ཀྱི་དཀྱུས་འདི་རྣམས་རྣམ་
པ་གསུམ་གྱིས་ས་གཅོད་པར་མཛད་དེ། ལྟུང་བ་རྣམ་གཞག་དང་། ལྟུང་བ་མེད་
པ་དང་། བསླབ་བྱའོ། །དང་པོ་ནི། དངོས་གཞི་དང་སྦྱོར་བ་དང་། སྦྱོར་བའི་
སྦྱོར་བ་རྣམ་པར་བཞག་པ་སྟེ། བམ་ལྔར། ལྟུང་བ་རྣམ་པར་བཞག་པ་ནི་བསམ་
པ་དང་སྦྱོར་བའི་སྒོ་ནས་དངོས་གཞི་དང་སྦྱོར་བ་དང༌། སྦྱོར་བའི་སྦྱོར་བ་ཅི་རིགས་
པར་རྣམ་པར་བཞག་པའོ། །ཞེས་པ་ལྟར་རོ། །དེ་ལ་ཡན་ལག་གི་མཚན་ཉིད་དང་།
སེལ་བ་གཉིས། ཡན་ལག་ནི་རྒྱུ་ཡིན་ལ། མཚན་ཉིད་ནི་ངོ་བོ། དེ་ཡང་བཞི་སྟེ།
གཞི་དང་བསམ་པ་དང་སྦྱོར་བ་དང་མཐར་ཐུག་གི་ཡན་ལག་གོ །གཞི་ལ་དབྱེ་བ་
དུ་མ་ཡོད་ཅིང་། བསམ་པ་ལ་ཀུན་སློང་དང་འདུ་ཤེས་གཉིས་སོ། །འདུ་ཤེས་དང་
སྦྱོར་བའི་ཡན་ལག་མ་ཚང་བ་ལའང་དངོས་གཞི་འབྱུང་བ་ཡོད་དོ། །གལ་ཏེ་རྒྱུ་
མ་ཚང་བ་ལ་འབྲས་བུ་འབྱུང་བ་མི་རིགས་སོ་ཞེ་ན། སྐྱོན་མེད་དེ། སྤྱིར་བཏང་
དང་དམིགས་བསལ་ཡིན་པའི་ཕྱིར། མཁན་སོགས་མེད་པར་སྡོམ་པ་སྐྱེ་བ་དང་།
དགྲ་བཅོམ་པ་ལ་ཉོན་མོངས་སྐྱེ་བ་བཞིན་ནོ། །
སེལ་བ་ལ་སེལ་བའི་ངོ་བོ་དང་། དབྱེ་བ་དང་། ཅིར་འགྱུར་བ་གསུམ་མོ།།
དང་པོ་ནི། ལྟུང་བ་རང་རང་གི་དངོས་གཞི་ལ་ཡན་ལག་ཅི་རིགས་པ་མ་ཚང་ཞིང་
ཁ་ཅིག་ཚང་བ་གང་ཞིག །ལྟུང་བ་གཞན་གྱི་དངོས་གཞི་ལ་སོགས་པའི་རྒྱུར་མ་བཞག་
པ༑ གཅིག་ཕམ་པ་དང་པོའི་རྒྱུ་ཚང་བ་ལས་གཞན་པ་ཐམས་ཅད་དེའི་སེལ་བ་ཡིན་
ཏེ༑ བག་ཙམ་གྱི་ལྷག་མ་གཞི་མེད་ཀྱི་སེལ་བ་ཡིན་པ་དང་། དུད་འགྲོ་གསོད་པའི་

 
ལྟུང་བྱེད་སྲོག་གཅོད་ཕམ་པའི་སེལ་བ་ཡིན་པ་ལྟ་བུའོ། །ཞེས་ཟེར་བ་མི་འཐད་དེ།
ཕན་ཚུན་སེལ་བར་འགྱུར་བ་དང་སེལ་བའི་བརྡ་སྦྱར་བ་ཡང་དོན་མེད་དུ་འགྱུར་བའི་
ཕྱིར། དེས་ན་ལྟུང་བ་གང་གི་དབང་དུ་བྱས་པའི་ཡན་ལག་ཚོགས་པ་དེས་དེའི་དངོས་
གཞི་བསྐྱེད་པ་སེལ་བའམ། ཡན་ལག་མ་ཚང་བ་དེས་སེལ་བས་ན་སེལ་བའོ། །གལ་
ཏེ་ཀུན་སློང་ལྟ་བུའི་ཡན་ལག་མ་ཚང་བ་དེས་སེལ་བས་སེལ་བ་ཟེར་བ་ཡིན་ནོ་ཞེ་ན།
མ་ཡིན་དགག་ཡིན་ན་དོན་གཅིག་ལ། མེད་དགག་ཡིན་ན་སེལ་བ་ལ་ཅིར་འགྱུར་
སོགས་མི་རིགས་སོ། །དབྱེ་ན། ལྟུང་བའི་ཡན་ལག་གཞི་བསམ་པ་སྦྱོར་བ་མཐར་
ཐུག་བཞི་གང་རུང་རེ་རེ་མ་ཚང་བ་དང་གཉིས་གཉིས་མ་ཚང་བ་ལ་སོགས་པ་དུ་མ་
ཡོད་ལ། ཐུན་མོང་གི་ཡན་ལག་མ་ཚང་བ་ཡང་དེར་འདུས་སོ། །
ཅིར་འགྱུར་ལ་དངོས་དང་། དེ་ལས་འཕྲོས་པ་སྦོམ་པོའི་དོན་གཏན་ལ་དབབ་
པའོ། །དང་པོ་ལ། ན་སྨད་དང་། ཆེས་ན་སྨད་དང་། ལྟུང་བ་མེད་པའོ། །དང་
པོ་ནི། ཕམ་ལྷག་གི་སྐབས་སུ་སྦོམ་པོ་སྟེ། དངོས་གཞི་དེ་ལས་ཚིགས་འོག་མར་
ན་སྨད་པའི་ཕྱིར་རོ། །དེ་ཡང་ཡན་ལག་གཅིག་གམ་གཉིས་མ་ཚང་བ་ལྟ་བུ་ལ་འབྱུང་
སྟེ༑ ཊིཀྐར། རང་གི་ལ་གཞན་གྱིས་ཡོངས་སུ་མ་བཟུང་བར་འདུ་ཤེས་པ་ལའང་
སྦོམ་པོ་ཁོ་ན་སྟེ། རང་གི་འདུ་ཤེས་པ་དང་། ཡོངས་སུ་མ་བཟུང་བར་འདུ་ཤེས་
པར་བཅས་པ་ནི་ལྟུང་བ་ལ་འདྲ་བའི་ཕྱིར་རོ། །དེ་བཞིན་དུ་ཡོངས་སུ་མ་བཟུང་བ་
ལ་ཡོངས་སུ་མ་བཟུང་བར་འདུ་ཤེས་པའམ། ཡོངས་སུ་བཟུང་བ་དང་བཅས་པར་
འདུ་ཤེས་པ་ཡང་སྦོམ་པོ་ཁོ་ནའོ། །ཞེས་གསུངས་པ་ལྟ་བུའོ། །ཊིཀྐར། ཁ་ཅིག་
ཏུ་ཡན་ལག་གསུམ་མམ་གཉིས་མ་ཚང་བ་ལ་ཉེས་བྱས་སུ་འདོད་དོ་ཞེས་གསུངས་
པས། གཉིས་མ་ཚང་ལ་ཉེས་བྱས་སུ་ངེས་པ་མིན་ནམ་ཞེ་ན། མིན་ཏེ། ཁ་ཅིག་

 
ཏུ་ཞེས་པ་སྐབས་ཁ་ཅིག་ཏུ་ཞེས་པ་ཡིན་པའི་ཕྱིར། གསུམ་ཞེས་པས་གཉིས་མ་ཚང་
ལ་སྦོམ་པོ་ཡོད་པར་གྲུབ་པའི་ཕྱིར་རོ། །གསུམ་ཞེས་པ་རྒྱུན་མིན་ནམ་ཞེ་ན། མ་
ཡིན་ཏེ། དོགས་པ་དེ་ལྟ་བུ་བསལ་བའི་ཕྱིར་དུ་གོ་རིམ་གསུམ་མམ་གཉིས་ཞེས་སྨོས་
པ་མཁས་པའི་གསུང་ཡིན་ནོ། །གཞན་ཡང་ཡན་ལག་གཅིག་མ་ཚང་ལ་ལྟུང་མེད་
ཀྱང་ཡོད་དོ། །གཉིས་པ་ནི། ཕམ་ལྷག་གི་སྐབས་སུ་ཉེས་བྱས་ཏེ། དངོས་གཞི་དེ་
ལས་ཚིགས་འོག་མའི་ཡང་འོག་མར་ན་སྨད་པའི་ཕྱིར་རོ། །ཚུལ་དེ་ལྟུང་བ་གཞན་
ལ་ཡང་ཅི་རིགས་པར་ཤེས་པར་བྱའོ། །གསུམ་པ་ནི། ཡན་ལག་ཁ་ཅིག་ཡོད་ཀྱང་
གཞན་མེད་པས་ལྟུང་བ་མེད་པ་སྟེ། མ་བསམས་པ་ལ་ལྟུང་བ་མེད་པ་ལྟ་བུའོ། །ལྟུང་
བ་དངོས་གཞི་འབྱུང་བ་ལ། བསླབ་པ་བཅས་པ་དང་འབྲེལ་བ་ཡན་ལག་ཡིན་པར་
ལས་དང་པོ་པ་ལ་ལྟུང་བ་མེད་ཅེས་གསུངས་པ་སེལ་བའི་ལྟུང་མེད་མ་ཡིན་ཏེ། དེའི་
ཚེ་ལྟུང་བ་དེའི་ཡན་ལག་རྣམ་པར་མ་བཞག་པའི་ཕྱིར་རོ། །གཉིས་པ་དེ་ལས་འཕྲོས་
པ་སྤོམ་པོའི་དོན་ལ། སྤྱིར་ཕམ་ལྷག་གཉིས་ལ་སྦོམ་པོ་ཞེས་བྱ་སྟེ། མ་མོར། ཉེས་
པ་སྦོམ་པའི་ཉེས་པ་གང་ཞེ་ན། ཕས་ཕམ་པ་དང་དགེ་འདུན་གྱི་ལྷག་མའོ། །ཅིའི་
ཕྱིར་ཉེས་པ་སྦོམ་པོ་ཞེས་བྱ་ཞེ་ན། རྣམ་པ་གཉིས་ཀྱི་ཕྱིར་ན་ཉེས་པ་སྦོམ་པོ་ཞེས་
བྱ་སྟེ། ཉེས་པ་སྦོམ་པོ་ཡིན་པས་ན་སྦོམ་པོ་དང་། རང་བཞིན་གྱིས་ཉེས་པ་སྦོམ་
པོ་ཡིན་པས་ན་ཉེས་པ་སྦོམ་པོ་སྟེ། དེ་ནི་ཉེས་པ་སྦོམ་པོ་ཞེས་བྱའོ་ཞེས་གསུངས།
འདིར་ནི་དམན་པ་སྦོམ་པོ་སྟོན་པར་བྱེད་པ་ལ། འོད་ལྡན་ལས། དེ་ལྟར་བྱས་ན་
ཉེས་པ་སྦོམ་པོ་ཞེས་བྱ་བའི་སྒྲ་ནི་རྣམ་པ་གཉིས་སུ་སྟོན་ཏེ། མིང་དུ་ཆགས་པའི་སྒྲ་
དང་། ཡོན་ཏན་གྱི་སྒྲའོ། །དེ་ལ་མིང་དུ་ཆགས་པའི་སྒྲ་ནི། ཉེས་པ་ཆུང་ངུ་ཞེས་
བྱ་བ་ཡིན་ནོ་ཞེས་གསུངས། དེ་གཉིས་ཀྱི་ཁྱད་པར་ལ་མཁས་པ་དག །སྔ་མ་ནི་

 
རྟེན་དགེ་སློང་ཕ་མ་དང་། སྡེ་ཚན་ཕམ་ལྷག་ཁོ་ན་དང་། གནས་སྐབས་སྦྱོར་དངོས་
དང་། གདགས་གཞི་གཅིག་དང་། ཕྱིར་བཅོས་སྦོམ་པོའི་མིང་གིས་བྱེད་པ་སྟེ།
མཚན་ཉིད་པ་ཡིན་ནོ། །ཕྱི་མ་རྟེན་སྡེ་ལྔ་ཐམས་ཅད་དང་། སྡེ་ཚན་སྡེ་ལྔ་ཐམས་
ཅད་དང་། གནས་སྐབས་སྦྱོར་བའི་སྦྱོར་བ་སོགས་ཐམས་ཅད་དང་། གདགས་
གཞི་གཅིག་གམ་དུ་མ་དང་། ཕྱིར་བཅོས་གང་ལ་བཏགས་པ་དེ་ཉིད་ཀྱིས་བྱེད་དེ།
བཏགས་པ་བ་ཡིན་ནོ་གསུངས་སོ། །
མཚན་ཉིད་པ་ལ་ལྔ། དབྱེ་བ། བསྡུ་བ། ངོ་བོ། སྒྲ་དོན། མཁས་པ་དག་
གི་ལུགས་དཔྱད་པའོ། །དང་པོ་ནི། མཚན་ཉིད་པ་ལ་བཞི་སྟེ། ཕམ་པར་གཏོགས་
པའི་ལྕི་ཡང་གཉིས། ལྷག་མར་གཏོགས་པའི་ལྕི་ཡང་གཉིས་སོ། །ཤིན་ཏུ་ལྕི་བ་
ལ་སོགས་པའི་སྒོ་ནས་ཕྱེ་ན་བརྒྱད་དུ་ཡོད་དེ། ཚིག་ལེར། ལྕི་དང་ཤིན་ཏུ་ལྕི་བ་
ཉིད། །ཡང་དང་ཤིན་ཏུ་ཡང་བ་སྟེ། །ཕས་ཕམ་པས་ནི་ཀུན་བསླང་བའི། །སྦོམ་
པོ་རྣམ་པ་བཞི་ཡིན་ནོ། །སྐྲག་པར་མི་བྱེད་ལྕི་བ་སྟེ། །གཞན་གྱིས་དེ་ལ་འབད་པ་
ཡིས། །བཟློག་ཀྱང་མི་ཉན་རབ་ལྕིར་ཤེས། །གཞན་ལ་ཁྲེལ་ཡོད་ཡང་བ་སྟེ། །རང་
ཉིད་ངོ་ཚས་ཤིན་ཏུ་ཡང་། །བསམ་པའི་དབྱེ་བས་འགྱུར་བ་ཡིན། །དེ་བཞིན་དགེ་
འདུན་ལྷག་མ་ཡིས། །ཀུན་སློང་སྦོམ་པོ་རྣམ་པ་བཞི། །ཞེས་གསུངས། གཉིས་པ་
ནི༑ ཕམ་པ་དང༌། ལྷག་མས་ཀུན་ནས་བསླང་བ་གཉིས་སུ་འདུའོ། །དེ་མཚན་
ཉིད་པ་ཇི་ལྟར་ཡིན་ཞེ་ན། འོད་ལྡན་ལས། འོ་ན་རྣམ་པར་འབྱེད་པ་ལས་ཉེས་པ་
སྦོམ་པོ་ནི་གཉིས་ཏེ། ཕམ་པ་ལས་བྱུང་བ་དང་། དགེ་འདུན་ལྷག་མ་ལས་བྱུང་བ་
ཡིན་ནོ། །ཞེས་གསུངས་པ་ཇི་ལྟ་བུ་ཡིན་ཞེ་ན། དེ་ཉེས་པ་མེད་དེ། ཉེས་པ་སྦོམ་
པོ་གཉིས་ཆུང་བའི་ཚིག་ཡིན་པར་དགོངས་པའི་ཕྱིར་རོ། །ཞེས་གསུངས། གསུམ་

 
པ་ནི། སྦོམ་པོའི་རྒྱུ་ཚོགས་ཚང་བ་ལས་སྐྱེས་པའི་རིག་བྱེད་དམ་རིག་བྱེད་མིན་པ་
གང་ཞིག །སྦོམ་པོའི་མིང་གི་ཕྱིར་བཅོས་བྱ་བའི་རིགས་ཡིན་པའོ། །བཞི་པ་ནི།
ཕམ་ལྷག་དངོས་གཞི་ལས་དམན་ཞིང་ལྟུང་བ་གཞན་ལས་ཁ་ན་མ་ཐོ་བ་ཆེ་བས་ན་
དམན་པ་སྦོམ་པོ་ཞེས་བྱ་སྟེ། སྦོམ་པོ་ཞེས་པ་ནི་ཚིག་གི་ཕྱོགས་གཅིག་སྨོས་པ་ཡིན་
ནོ༑ ༑འོད་ལྡན་ལས། དམན་པ་སྦོམ་པོ་ཞེས་བྱ་བ་ནི་ཆུང་བའི་རྣམ་གྲངས་ཡིན་
ཏེ༑ ཨུཏྤ་ལའི་ཕྲེང་བ་ལས། འདི་སྐད་ཅེས། དམན་པ་སྦོམ་པོ་ཞེས་བྱ་བའི་ཚིག་
འདི་ནི་རིལ་གྱིས་མིན་པ་དང་། གླང་པོ་ཆེའི་གཙོ་བོ་དག་མི་བུལ་མི་མགྱོགས་པར་
འགྲོ་བ་ལ་སྦྱར་བ་ཡིན་ནོ་ཞེས་གསུངས་པ་ཡིན་ཏེ། རིལ་གྱིས་མིན་པ་ནི་ཆུང་བ་
ཡིན་ནོ་ཞེས་བྱ་བའི་ཐ་ཚིག་གོ་ཞེས་གསུངས། ལྔ་པ་ནི། རྒྱ་འདུལ་འཛིན་ན་རེ།
སྦོམ་པོ་མཚན་ཉིད་པ་གཉིས་ཁོ་ན་སྟེ། སྦྱོར་བ་དང་དངོས་གཞིའི་སྦོམ་པོའོ་ཞེས་
ཟེར། དེ་ལ་ཁ་ཅིག་ན་རེ། འདུན་པ་ལོག་པའི་སྦོམ་པོ་སྦོམ་པོ་མིན་པར་ཐལ། དེ་
གཉིས་གང་རུང་མ་ཡིན་པའི་ཕྱིར་ཏེ། དངོས་གཞི་ལ་སྦྱོར་བ་མེད་པའི་ཕྱིར། མཐར་
ཐུག་པ་མེད་པའི་ཕྱིར། དེ་ལ་པཎྜི་ཏ་ནེ་པ་ན་རེ། དངོས་གཞི་བསྐྱེད་ངེས་མེད་ཀྱང་།
སྦྱོར་བ་དངོས་ཡིན་པའི་ཕྱིར་སྦྱོར་སྦོམ་ཡིན་ནོ་ཞེས་ཟེར་བ་ལེགས། ཤ་མི་ན་རེ།
སྦོམ་པོ་གསུམ་སྟེ། སྦྱོར་བའི་སྦོམ་པོ་དང་། སྦྱོར་བའི་རྣམ་པའི་སྦོམ་པོ་དང་། དངོས་
གཞིའི་རྣམ་པའི་སྦོམ་པོའོ། །དང་པོ་ནི། ཕམ་པ་བསྐྱེད་ངེས་ཀྱི་ནོམ་ཉུག་གི་སྐབས་
སུ་སྐྱེས་པ་ལྟ་བུའོ། །གཉིས་པ་ནི། མཐར་མ་ཐུག་པའི་ལྟུང་བ་གང་ཞིག། རང་
རང་གི་སྦྱོར་བ་མཚན་ཉིད་པ་དང་མཉམ་པ་སྟེ། སྦྱོར་བ་མཚན་ཉིད་པ་བརྩམས་
ནས་འདུན་པ་ལོག་པ་ལ་སོགས་པའོ། །ངེས་ཚིག་ནི། མཐར་མ་ཐུག་པས་སྦྱོར་
བ༑ མཚན་ཉིད་པ་མིན་པར་རྣམ་པ་ཞེས་བྱའོ། །གསུམ་པ་ནི། མཐར་ཐུག་པའི་
 

 
ལྟུང་བ་གང་ཞིག །རང་རང་གི་སྦྱོར་བ་མཚན་ཉིད་པ་དང་མཉམ་པ་སྟེ། རྨ་ཉམས་
པ་ལ་ཉམས་སུ་མྱོང་བ་ལ་སོགས་པ་ལྟ་བུའོ། །ངེས་ཚིག་ནི། མཐར་ཐུག་པས་ན་
དངོས་གཞི། མཚན་ཉིད་པ་མིན་པས་རྣམ་པ་ཞེས་བྱའོ་ཞེས་ཟེར་ལ། དེའི་རྗེས་
འབྲང་ཀ་བ་ལ་སོགས་པའང་དེ་ལྟར་བཞེད་ལ། མིའི་འགྲོ་བ་བའི་ལག་པ་གཅོད་པའི་
སྦོམ་པོ་སོགས་ནི་ལྟུང་བ་རྣམ་གཞག་གི་ཀུན་སློང་གིས་ཀུན་ནས་མ་བསླངས་པས་སྦོམ་
པོ་བཏགས་པ་པ་ཡིན་ཞེས་ཟེར། བྱ་འདུལ་བ་འཛིན་པ་ན་རེ། སྦྱོར་བ་མཚན་ཉིད་
པ་བཞི་ཡིན་ཏེ། སྦྱོར་བ་སོགས་གསུམ་དང་། དངོས་གཞིའི་སྦོམ་པོའོ། །དེ་དག་
གི་མཚན་ཉིད་རིམ་པ་བཞིན། ཕམ་ལྷག་དངོས་གཞི་བསྐྱེད་པའི་རྒྱུ་ཚོགས་པ་ལ་མཐར་
ཐུག་མ་གཏོགས་པ་ཐམས་ཅད་ཚང་བ་དང་དེའི་ཉེ་བའི་རྒྱུར་གྱུར་བ་དང་། དེའི་
རྒྱུ་ཚོགས་གཞན་ཚང་བ་ལ་སྦྱོར་བའི་དུས་ན་རྒྱུན་ཆད་པ་དང་དངོས་གཞིའི་རྣམ་པའི་
སྦོམ་པོ་བསྐྱེད་པའི་རྒྱུ་གཞན་རྣམས་ཀྱང་ཚང་ལ། བརྣག་པའི་དོན་གྱིས་མཐར་ཐུག་
པ་དང་། ཕམ་ལྷག་བསྐྱེད་པའི་རྒྱུ་ཅི་རིགས་པ་མ་ཚང་ཞིང་གཙོ་བོའི་ཡན་ལག་དང་
སྦྱོར་བ་ལུས་ངག་ཏུ་གྲུབ་རྒྱུ་ཚོགས་གཞན་ཚང་བ་ལ་མཐར་ཐུག་པའོ། །ལྟུང་བ་
རྣམ་གཞག་གི་ཀུན་སློང་མེད་ཀྱང་ཆུད་གཟན་པའི་སྦོམ་པོ་སོགས་ཀྱང་སྦོམ་པོ་ཡིན་
ཏེ༑ ཊིཀྐར། ཡན་ལག་གི་རྣམ་པ་ལས་སུ་རུང་བ་ལ་ནོམ་པ་ལྕི་བ་དང་། མི་རུང་
བ་ལ་ཡང་བར་བཤད་པ་དང་། བམ་ལྔར། ཡང་བའི་དཔེར་བསྟན་པས། གཞུང་
ནས་ཇི་ལྟར་གསུངས་པ་ལྟར་རིགས་ཞེས་གསུངས་སོ། །ནེ་པ་ནི། སྦྱོར་བ་མཚན་
ཉིད་པ་ལ་སྦྱོར་བའི་སྦོམ་པོ་དང་དངོས་གཞིའི་སྦོམ་པོ་གཉིས་ཡོད་ལ། སྦྱོར་བའི་
སྦོམ་པོ་ནི། ཕམ་ལྷག་བསྐྱེད་པའི་སྦྱོར་བ་དངོས་རང་གི་ཡན་ལག་ཚང་བ་ཡིན་ལ།
དབྱེ་ན། ཕམ་ལྷག་བསྐྱེད་པ་མཐར་ཐུག་འབྲེལ་བ་དང་། མི་བསྐྱེད་པ་མ་འབྲེལ་

 
བ་གཉིས་སོ། །དངོས་གཞིའི་སྦོམ་པོ་ནི། ཕམ་ལྷག་གི་ཡན་ལག་གཞན་ཚང་གཞིའི་
ཡན་ལག་གཅིག་མ་ཚང་བའམ། ཀུན་སློང་གི་རྣམ་པ་ལས་འགའ་ཞིག་མ་ཚང་བའོ།།
བཏགས་པ་བ་ཡང་གཉིས་ཡིན་ལ། ཡན་ལག་གཉིས་མ་ཚང་ཕན་ཆད་སྦོམ་པོར་
གསུངས་པ་ཐམས་ཅད་བཏགས་པ་བ་ཡིན་ཞེས་གསུངས། ཆོས་རྗེ་དམར་སྟོན་པའི་
ལུགས་ལ་སྒྲ་ཡངས་པར་བྱས་ན་སྦོམ་པོ་ཐམས་ཅད་ལ་སྦྱོར་བ་ཞེས་བྱ་སྟེ། མདོར།
ཆགས་པའི་སེམས་དང་ལྡན་པ་ཉིད་ན། ཞེས་དང་། བརྩམས་པ་ཙམ་ན་ཞེས་དང་།
དེ་དང་འབྲེལ་བའི་དོན་ཞེས་དང་། དེ་དང་འཁྲིག་པ་དང་། ཞེས་དང་། རྩོམ་པ་
ནི་ཞེས་སོགས་གསུངས་པ་རྣམས་གཞན་དག་དངོས་གཞི་དང་དེའི་རྣམ་པ་ཞེས་
གསུངས་པ་དག་ཡིན་པའི་ཕྱིར་དང་། འགྲེལ་པར་དེ་ལྟར་གསུངས་པའི་ཕྱིར་དང་།
བམ་ལྔར། སྦྱོར་བའི་ལྟུང་བ་རྣམ་པར་གཞག་པ་ནོམ་པར་བྱེད་ཉུག་པར་བྱེད་ལ།
ཇི་སྲིད་དུ་གནས་ནས་གནས་གཞན་དུ་སྤོ་བར་མི་བྱེད་ཀྱི་བར་དུ་ཉེས་པ་སྦོམ་པོར་
འགྱུར་རོ། །རང་གི་དང་མིའི་མིན་པ་དང་དེར་འདུ་ཤེས་པ་མེད་པ་དང་། རིན་
ཐང་མ་ཚང་བ་དང་། གནས་ནས་མ་སྤོས་པ་ན་ཉེས་པ་སྦོམ་པའོ། །བདག་པོ་མེད་
པའི་བརྐུས་ན་ཉེས་པ་སྤོམ་པོའོ་ཞེས་སོགས་དང་། ཕྱིར་བཅོས་བྱེད་པའི་ཚེ་ཡང་
ལྕི་ཡང་ཀུན་ལ་སྦྱོར་སྦོམ་ཞེས་གསུངས་པའི་ཕྱིར་དང་། འོད་ལྡན་ལས། མི་ལ་
གཙེ་བ་ཙམ་གྱི་བསམ་པས་མེ་བཏང་བའི་ཕྱིར་འདི་ནི་མཐར་འགྱུར་བ་ལ་སྦྱོར་བ་
དང་འདྲ་བའི་ཕྱིར་ཉེས་པ་སྦོམ་པོ་གཞན་ཡིན་པས་ཕྱོགས་དང་མཐུན་པར་བསྡུས་
པ་ཡིན་ནོ་ཞེས་སོགས་ནས་སློབ་དཔོན་གྱིས་ཀྱང་གནོད་པ་དང་འདྲ་བ་ཉིད་ཀྱི་ཕྱིར་
དངོས་གཞིའི་སྦྱོར་བ་ལས་བྱེ་བྲག་ཏུ་མ་ཕྱེའོ་ཞེས་གསུངས། དེས་ན་སྦོམ་པོ་མཚན་
ཉིད་པ་གཉིས་ཏེ། སྦྱོར་བའི་སྦོམ་པོ་དང་སྦྱོར་བའི་རྣམ་པའི་སྦོམ་པོའོ། །དང་པོ་

 
ནི༔ བསམ་པའི་ཡན་ལག་གི་ཆ་ནས་ཕམ་ལྷག་གང་རུང་བསྐྱེད་དུ་རུང་བའི་སྦྱོར་
བའི་ཁ་ན་མ་ཐོ་པའོ། །འདུན་པ་ལོག་ཀྱང་སྦྱོར་བ་དེ་མཚན་ཉིད་པ་ཡིན་ཏེ། བརྩམས་
པ་ཙམ་ན་སྦྱོར་བ་ཉིད་ཡིན་པ་མིན་ཞེས་སོགས་གསུངས་པའི་ཕྱིར། གཉིས་པ་ནི།
གཞན་དག་དངོས་གཞི་དང་། དེའི་རྣམ་པ་ཞེས་གསུངས་པ་རྣམས་ཡིན་ལ། རྣམ་
པ་ཞེས་པ་འདིར་འདྲ་བའི་དོན་ཡིན་ཏེ། བརྙན་པ་ཞེས་པའི་ཊིཀྐར། སྦྱོར་བ་བཞིན་
ཏེ་ཉེས་པ་སྦོམ་པར་འགྱུར་རོ་ཞེས་བྱ་བའི་ཐ་ཚིག་གོ་ཞེས་སོ། །གལ་ཏེ་དངོས་གཞིའི་
རྣམ་པའི་སྦོམ་པོ་ཡོད་དེ། གཞན་གྱི་དོན་ཉིད་དུ་ཞེས་སོགས་གསུངས་པའི་ཕྱིར་ཞེ་
ན༑ འདིར་རྣམ་པ་ཞེས་པ་སྦྱོར་བ་ཡིན་ཏེ། ཊིཀྐར། དེ་ལ་དངོས་གཞིའི་རྣམ་པ་
ཞེས་བྱ་བ་དངོས་གཞིའི་སྦྱོར་བ་སྟེ། དངོས་གཞིའི་ཁ་ན་མ་ཐོ་བ་མ་ཚང་བ་ཉེས་པ་
སྦོམ་པོའི་དངོས་གཞིར་གཏོགས་སོ་ཞེས་བྱ་བའི་ཐ་ཚིག་གོ་ཞེས་གསུངས། གལ་
ཏེ་སྔར་ན་ནི་ཞེས་པའི་ཊིཀྐར། བརྣོགས་པ་ནི་དངོས་གཞིའི་རྣམ་པའི་སྦོམ་པ་ཡིན་
པའི་ཕྱིར་རོ། །ཞེས་གསུངས་པ་ཡང་དོན་དེ་ཉིད་ཡིན་ཏེ། ཊིཀྐར། དེ་བས་ན་
བརྣོགས་པ་དེ་ནི་བསྙེན་པ་ལས་སྦྱོར་བ་ཐ་དད་པ་གཞན་ཡིན་པར་རིག་པར་བྱའོ།།
ཞེས་དང་། འོད་ལྡན་ལས། ཐག་བཅད་པ་ནི་སྔ་ལ། ཕྱི་ནས་སྤགས་པ་ཡིན་ན་
དེའི་ཚེ་ཐག་བཅད་པ་ནི་སྦྱོར་བ་ཡིན་པར་རིག་པར་བྱའོ་ཞེས་གསུངས་པའི་ཕྱིར། ཡང་
དངོས་གཞིའི་སྦོམ་པོ་དང་སྦོམ་པོའི་དངོས་གཞི་གཅིག་གོ་སྙམ་ན། སྦྱོར་སྦོམ་ཡང་
དངོས་གཞིའི་སྦོམ་པོར་ཐལ་ལོ། །དུད་འགྲོ་ལ་མིར་འདུ་ཤེས་པ་ལ་སྦྱོར་སྦོམ་དུ་
བཤད་པ་བཏགས་པ་བ་ཡིན་ཏེ། དངོས་གཞི་ལ་ཕམ་པ་མི་སྐྱེད་པའི་ཕྱིར་ཞེ་ན། མཐོ་
ལ་མིར་ཤེས་ནས་གསོད་པའི་སྦྱོར་སྦོམ་དེ་ཆོས་ཅན། སྦྱོར་བའི་སྦོམ་པོ་མིན་པར་
ཐལ། དངོས་གཞི་ལ་ཕམ་པ་མི་སྐྱེད་པའི་ཕྱིར། འདོད་མི་ནུས་ཏེ། སྦྱོར་བ་ལ་

 
འདུ་ཤེས་གཙོ་བོ་ཡིན་པའི་ཕྱིར། གཉིས་པ་ལྟུང་བ་མེད་པ་ནི་རྣམ་པ་བཞི་སྟེ། དངོས་
གཞིའི་ལྟུང་མེད་དང་། སྐབས་དེར་གཏོགས་ཀྱི་ལྟུང་མེད་དང་། ལྟུང་བ་རྣམ་གཞག་
གི་ལྟུང་མེད་དང་། ལྟུང་བ་གཏན་ནས་མེད་པའོ། །དང་པོ་ནི། སྤྱན་གྱི་སྐབས་སུ།
ཊིཀྐར། ཕྲད་པ་མེད་པར་འཕྲིན་ཕར་བསྐྱལ་ཚུར་བསྐྱལ་བ་ཙམ་ཁོ་ན་ལས་ནི་ཁ་
ན་མ་ཐོ་བར་མི་འགྱུར་རོ། །ཞེས་པ་ལྟ་བུའོ། །གཉིས་པ་ནི། ལས་སུ་མ་བྱས་
ཞེས་པའི་ཊིཀྐར། དེ་ལ་སྐབས་འདིའི་ཉེས་པ་མེད་པ་ལས་དགོངས་པ་ཡིན་ཏེ། འབྲུ་
ཙམ་པ་ལེན་པའི་ཉེས་པ་གཞན་ནི་ཡོད་དོ་ཞེས་པ་ལྟ་བུའོ། །གསུམ་པ་ནི། མཚམས་
གཞན་དུ་ཤོ་གམ་དྲལ་བ་ལ་ཉེས་པ་མེད་ཅེས་པ་ལྟ་བུའོ། །འདི་དང་གོང་མ་གཉིས་
འདྲ་བུར་སྣང་སྟེ། བདག་གིར་མི་བྱེད་ཅེས་པའི་ཊིཀྐར། དེ་ལ་ནི་བཅའ་བ་འདིར་
གཏོགས་པའི་ཁ་ན་མ་ཐོ་བའི་ལྟུང་བ་ནི་མེད་དོ། །གཞན་ཡིན་ན་བྱིས་པ་ལ་ཡང་
རེག་པར་མི་བྱའོ་ཞེས་འོག་ནས་འབྱུང་བ་དེའི་ཉེས་བྱས་ནི་ཡོད་དོ་ཞེས་གསུངས་པའི་
ཕྱིར་དང་མ་བོས་པར་ཟན་ཟ་བ་ལ་སོགས་པ་བཞིན་ནོ། །
བཞི་པ་ལ་གཉིས། བཅས་རང་གཉིས་ཀའི་ལྟུང་མེད་དང་བཅས་པའི་ལྟུང་
མེད་དོ། །དང་པོ་ནི། བསླབ་པ་མ་བཅས་པ་དང་། ཤེས་པ་རང་བཞིན་དུ་མི་གནས་
པ་དང་། གཙོ་བོ་ཀུན་སློང་མེད་པ་དང་། བསྒྲུབ་པར་མ་ནུས་པ་རྨི་ལམ་ལྟ་བུའོ།།
གཉིས་པ་ལ་བཞི། དགག་བྱ་མེད་པ། བག་ཡངས་དང་འབྲེལ་བ། བསྒྲུབ་པར་མ་
ནུས་པ། རྐྱེན་དགོས་དང་ལྡན་པའོ། །དང་པོ་ནི། རྡོ་བའམ་སོ་ཕག་གི་རིམ་པ་
ལྷག་པ་ལྟ་བུའོ། །གཉིས་པ་ནི། གང་ཟག་རླབས་པོ་ཆེ་བསྟན་པ་ལ་གཞུག་པ་དང་།
རྐྱེན་དཀའ་བས་འཚོ་བ་དང་། སྲ་བརྐྱང་བཏིང་བ་ལྟ་བུ་ཆེན་པོ་དང་། འཁར་བའི་
གནང་བ་ལྟ་བུ་ཆུང་ངུའོ། །གསུམ་པ་ནི། བཅས་རང་ནང་འདོམས་པའམ། བྱ་

 
དཀའ་བ་མཐའ་འཁོབ་ཏུ་བསྙེན་པར་རྫོགས་པ་ལྟ་བུའོ། །
བཞི་པ་ལ་གཉིས། རང་གི་རྐྱེན་དགོས་དང་ལྡན་པ་དང་། གཞན་གྱི་རྐྱེན་
དགོས་དང་ལྡན་པའོ། །དང་པོ་ལ་གཉིས། རྐྱེན་དགོས་གཙོ་བོ་དང་ལྡན་པ་དང་།
གཙོ་བོ་མིན་པ་དང་ལྡན་པའོ། །དང་པོ་ལ་གསུམ། ཚུལ་ཁྲིམས་དང་། དགེ་སྦྱོང་
གི་ཚུལ་དང་། སྲོག་གི་བར་ཆད་དང་ལྡན་པའོ། །དང་པོ་ནི། རང་བཞིན་དང་
བཅས་པ་འདོམས་པའོ། །གཉིས་པ་ལམ་སྐྱེ་བ་དང་འདོམས་པའོ། །གསུམ་པ་འཆི་
བ་ལ་ཐུག་པ་དང་འདོམས་པའོ། །དེའི་ཚེ་བཅས་པ་རང་བཞིན་གྱི་ཐ་སྙད་པ་དང་
ཆང་མ་གཏོས་པ་རྣམས་གནང་སྟེ། སྲོག་གི་ཕྱིར་གནང་བའི་ཕྱིར་དང་། དེ་བས་
ཚུལ་ཁྲིམས་ལྷག་པའི་ཕྱིར། གཞན་ཡང་རྒྱུད་སྦྱང་བའི་ཕྱིར་དུ་ཉོ་ཚོང་སོགས་གནང་
ངོ་། །གཙོ་བོ་མིན་པ་དང་འདོམས་པའང་གསུམ་སྟེ་ལུས་དང་བསོད་ནམས་དང་
ལོངས་སྤྱོད་ཀྱི་བར་ཆད་དང་འདོམས་པའོ། །དེ་དག་གི་དོན་དུ་བཅས་པ་ཅི་རིགས་
པ་གནང་སྟེ། ནད་པ་ལ་ཕྱི་དྲོའི་ཁ་ཟས་དང་། དཀོན་མཆོག་མཆོད་པའི་ཕྱིར་དུ་
དབྱངས་ལེན་པ་དང་། རིན་པོ་ཆེ་ལ་རེག་པ་གནང་བ་ལྟ་བུའོ། །གཞན་གྱི་ལ་ཡང་
གཉིས་ལས། གཙོ་བོ་གསུམ་ནི་རང་གི་དང་མ་འདོམས་ན་ཆང་མ་གཏོགས་པ་བཅས་
པའི་ཐ་སྙད་ཅན་རྣམས་གནང་སྟེ། སྡིག་ཅན་ཉེ་བར་གནས་པའི་ཕྱིར་ནུབ་ལྷག་ཉལ་
དང་། ཕོ་བྲང་དུ་གནས་པ་དང་། ཆུར་ཉམ་ཐག་པ་བསྒྲལ་བའི་ཕྱིར་བུད་མེད་ལ་
རེག་པ་གནང་བ་ལྟ་བུའོ། །རང་གི་དང་འདོམས་ན་རང་གཙོ་ཆེ་སྟེ། ཊིཀྐར། བདག་
ཉིད་དང་བུད་མེད་དེ་སྟག་ལ་སོགས་པའི་འཇིགས་པ་དག་ལས་ཡོངས་སུ་བསྲུང་བར་
ནུས་ན་མཚན་མོ་ཡང་དེ་ཉིད་དུ་གནས་པར་བྱའོ། །ཞེས་གསུངས། གཙོ་བོ་མིན་
པ་གསུམ་ལའང་ཅི་རིགས་པར་གནང་སྟེ། ནད་གཡོག་གི་ཕྱིར་ནུབ་ལྷག་ཉལ་དང་།

 
རྐང་པ་གཉིས་ལ་དྲིས་བསྐུ་བ་དང་། འཇིགས་པར་གྱུར་ན་རང་གི་ལ་མི་གནོད་ན་
ཞེས་པ་ལྟ་བུའོ། །དེས་ན་རང་གི་འདོམས་ན་རང་གཙོ་ཆེ་ལ། འོན་ཀྱང་དགག་
བྱ་དང་དགོས་པ་གང་ཆེ་བ་རྩི་བ་ཤིན་ཏུ་གལ་ཆེའོ། །ལྟུང་བ་རྣམ་གཞག་དེ་མི་འབྱུང་
བར་བྱ་བའི་ཕྱིར་བསླབ་པས་ན་བསླབ་བྱ་སྟེ། དེ་ལའང་སྐབས་ནས་འབྱུང་བ་འཁྲུར་
འཇུག་གི་སྐབས་སུ་འབྱུང་བ་ལྟ་བུ་དང་སྐབས་སུ་གཏོགས་པ་སྟེ། དེ་ནི་ལྟུང་བ་རྣམ་
གཞག་གི་ཀུན་སློང་གིས་མ་བསླང་བ་དང་། བསླབ་པའི་གཞི་གཞན་དུ་མ་བཅས་
པ་དང་། ཉེས་པ་མེད་པ་མིན་པ་དང་། ལྟུང་བ་རྣམ་གཞག་དང་མཐུན་པ་གསུམ་
མམ་གང་རུང་གིས་མཐུན་པའོ། །མཐུན་པ་གསུམ་ནི། དགག་བྱ་ཉེས་དམིགས་
དང༌། རྒྱུད་པ་རྒྱུར་འགྲོ་དང་། སྦྱོར་བ་རྗེས་སུ་མཐུན་པའོ། །
གཉིས་པ་གཞུང་དོན་ལ་ལྔ། གཅོད་པར་བྱེད་པ་ཕམ་པའི་སྡེ། གསོ་བ་
དགེ་འདུན་ལ་རག་ལས་པ་དགེ་འདུན་ལྷག་མའི་སྡེ། ལྟུང་བར་བྱེད་པ་ལྟུང་བྱེད་
ཀྱི་སྡེ། སྨྲེ་སྔགས་འདོན་པའི་སྒོ་ནས་སོ་སོར་བཤགས་པའི་སྡེ། བསླབ་བྱ་ཉེས་བྱས་
ཀྱི་སྡེའོ། །དང་པོ་ལ་བཞི། རང་གཞན་གཉིས་ཀའི་ཚངས་སྤྱོད་ལ་གནོད་པ་མི་
ཚངས་པར་སྤྱོད་པའི་ཕམ་པ། གཞན་གྱི་ལོངས་སྤྱོད་ལ་གནོད་པ་མ་བྱིན་ལེན་གྱི་
ཕམ་པ། གཞན་གྱི་སྲོག་ལ་གནོད་པ་སྲོག་གཅོད་པའི་ཕམ་པ། གཞན་གྱི་དོན་འགྲུབ་
པ་ལ་གནོད་པ་རྫུན་དུ་སྨྲ་བའི་ཕམ་པའོ། །དང་པོ་ལ་ལུང་གི་བྱེ་བྲག་བཞི་ལས། རྣམ་
འབྱེད་ནས་འབྱུང་བ་ལ། སྤྱི་དོན་དང་། གཞུང་དོན་གཉིས། དང་པོ་ནི། བམ་
ལྔར། གླེང་གཞི་དང་། བསླབ་པ་བཅས་པ་དག་ལྟུང་བ་རྣམ་པར་བཞག་པའི་དོན་
སྟོན་ཏེ། དེ་ལ་གླེང་གཞི་ནི། ཡུལ་དང་གང་ཟག་དང་ཉོན་མོངས་པ་དང་། ཉེས་
པའི་གཞིའི་བྱེ་བྲག་གིས་རྣམ་པ་བཞིའོ། །བསླབ་པ་བཅས་པ་ནི། འཇིག་རྟེན་དང་

 
འགལ་བ་དང་འདུལ་བ་དང་འགལ་བ་བཟློག་པའི་ལྟུང་བ་སྡེ་ལྔའོ། །ལྟུང་བ་རྣམ་
པར་བཞག་པ་ནི། བསམ་པ་དང་སྦྱོར་བའི་སྒོ་ནས་དངོས་གཞི་དང་སྦྱོར་བ་དང་སྦྱོར་
བའི་སྦྱོར་བ་རྣམ་པར་བཞག་པའོ་ཞེས་གསུངས་པས་དོན་གསུམ་སྟེ། བསླབ་པ་འཆའ་
བའི་སྙད་ཁ་གླེང་གཞི་དང་། བཅས་པ་འཇོག་པའི་རྒྱུ་མཚན་དགག་བྱ་ཉེས་དམིགས་
དང༌། ལྟུང་བའི་རྒྱུ་ཚོགས་ཡན་ལག་གི་བརྩི་བ་རྣམ་པར་བཞག་པའོ། །དང་པོ་
ནི༑ བདག་ཅག་གི་སྟོན་པ་མངོན་པར་རྫོགས་པར་སངས་རྒྱས་ནས་ལོ་བཅུ་གཉིས་
པ་ཡན་ཆད་བསྟན་པ་སྐྱོན་མེད་པར་གནས་པ་ལ་ལོ་བཅུ་གསུམ་པ་ལ་བབ་པ་ན།
བཟང་སྦྱིན་གྱིས་ཆུ་བུར་ཕྱུང་བས་ཆོས་ཀྱི་རྗེས་བསླབ་པ་བཅས་པའི་ཕན་ཡོན་བཅུ་
པོ་དགེ་འདུན་བསྡུ་བར་བྱ་བའི་ཕྱིར་དང་། དགེ་འདུན་ལེགས་པར་གནས་པར་བྱ་
བའི་ཕྱིར་དང་། བདེ་བར་གནས་པར་བྱ་བའི་ཕྱིར་དང་། གནོང་མི་འཁུར་བའི་
གང་ཟག་རྣམས་ཚར་བཅད་པའི་ཕྱིར་དང་། ངོ་ཚ་ཤེས་པ་རྣམས་བདེ་བར་གནས་
པར་བྱ་བའི་ཕྱིར་དང་། མངོན་པར་མ་དད་པ་རྣམས་དད་པར་བྱ་བའི་ཕྱིར་དང་།
མངོན་པར་དད་པ་རྣམས་ཕྱིར་བཞིན་འབྱུང་བར་བྱ་བའི་ཕྱིར་དང་། ཚེ་འདིའི་ཟག་
པ་རྣམས་བསྡམ་པར་བྱ་བའི་ཕྱིར་དང་། ཚེ་རབས་ཕྱི་མའི་ཟག་པ་རྣམས་བཟློག་
པར་བྱ་བའི་ཕྱིར་དང་། ངའི་ཚངས་པར་སྤྱོད་པ་སྐྱེ་བོ་མང་པོ་ལ་ཕན་པ་དང་ཡངས་
པར་འགྱུར་བ་ལྷ་དང་མིའི་བར་དག་ལ་ཡང་དག་པར་རབ་ཏུ་བསྟན་པ་ཡུན་རིང་དུ་
གནས་པར་འགྱུར་བ་གཟིགས་ཏེ། ཡུལ་སྤོང་བྱེད་དུ་གང་ཟག་བཟང་སྦྱིན་གྱིས། ཉོན་
མོངས་པ་འདོད་ཆགས་ཀྱིས་ཉེས་པ་མི་ཚངས་པར་སྤྱད་པ་ལ་བརྟེན་ནས་མི་ཚངས་
སྤྱོད་སྤོང་བའི་བསླབ་པ་འདི་བཅས་སོ། །བཅུ་པོ་དེའི་དོན་ནི། དང་པོ་རིགས་བཞིར་
བསྡུ་བའི་ཕྱིར་རོ། །གཉིས་པ་འདོད་པ་སྤང་ཞིང་ཆོས་བསྟན་པའི་རྗེས་སུ་འཇུག་

 
པས་སོ། །གསུམ་པ་བདག་ཉིད་ངལ་བའི་རྗེས་སུ་བརྩོན་པའི་མཐའ་རྣམ་པར་སྤང་
བས་སོ། །བཞི་པ་ནན་ཏུར་བྱ་བས་སོ། །ལྔ་པ་འགྱོད་པ་སེལ་བས་སོ། །དྲུག་པ་
ཡོ་བྱད་རྐྱེན་དུ་བབ་པ་དག་ཡོད་པས་སོ། །བདུན་པ་ཞུགས་པ་དག་ཡོངས་སུ་སྨིན་
པར་བྱ་བའི་ཕྱིར་རོ། །བརྒྱད་པ་ཀུན་དཀྲིས་གནོན་པས་སོ། །དགུ་པ་བག་ལ་ཉལ་
སྤང་བས་སོ། །བཅུ་པ་བསྟན་པ་རྒྱུན་མི་ཆད་པར་འགྱུར་བ་སྟེ། ཐོབ་པ་བདེ་བར་
གནས་པ་དང་མ་ཐོབ་པ་བདེ་བར་འཇུག་པའི་ཕྱིར་རོ། །གཉིས་པ་རྒྱུ་མཚན་ལ།
མཐོང་ཆོས་ཀྱི་ཉེས་དམིགས་ལུས་དང་སྲོག་དང་། ཚངས་སྤྱོད་དང་དགེ་སྦྱོང་གི་
ཚུལ་དང་ལོངས་སྤྱོད་དང་བསོད་ནམས་ཀྱི་བར་ཆད་དང་གཞན་མ་དད་པ་ལ་སོགས་
པའོ། །མ་མཐོང་བའི་ཆོས་ཀྱི་ཉེས་དམིགས་ནི། ལས་ལམ་དག་གིས་འབྲས་བུ་
གསུམ་གསུམ་འབྱིན་ཏེ། མཛོད་ལས། ཐམས་ཅད་བདག་པོ་རྒྱུ་མཐུན་དང་། །རྣམ་
སྨིན་འབྲས་བུ་འབྱིན་པོར་འདོད། །ཅེས་གསུངས། རྣམ་སྨིན་འབྲས་བུ་ནི། ཆེ་
འབྲིང་ཆུང་ངུས་རིམ་པ་བཞིན་དམྱལ་བ་དུད་འགྲོ་ཡི་དྭགས་སུ་འགྱུར་བར་གསུངས།
ཁ་ཅིག་ཏུ་ཆུང་འབྲིང་གཉིས་བཟློག་སྟེ་གསུངས་སོ། །རྒྱུ་མཐུན་གྱི་འབྲས་བུ་ལ། མྱོང་
བ་རྒྱུ་མཐུན་ལུས་མི་སྡུག་པ་དང་ཆུང་མ་དགྲ་ཟླ་ཅན་དུ་འགྱུར་བ་ལ་སོགས་པའོ། །བྱེད་
པ་རྒྱུ་མཐུན་ནི་མི་ཚངས་སྤྱོད་ལ་དགའ་བ་ཅན་དུ་འགྱུར་བའོ། །བདག་འབྲས་ཡུལ་
རྡུལ་འཁྲིགས་པ་ལ་སོགས་པར་སྐྱེ་བའོ། ། །
གསུམ་པ་ཡན་ལག་ལ། ཐུན་མོང་བ་སྔར་བཤད་ལ་ཐུན་མོང་མིན་པ་ལ་
བཞི། གཞིའི་ཡན་ལག་དང་། ཀུན་སློང་གི་ཡན་ལག་དང་། སྦྱོར་བའི་ཡན་ལག་
དང་། མཐར་ཐུག་གི་ཡན་ལག་གོ །དང་པོ་ལ་གཉིས་ལས། གང་ལ་བརྩལ་བ་
ཡུལ་གྱི་ཡན་ལག་ནི། ལུས་ཕྱེད་དུ་ལོངས་པ་ཡན་ཆད་ཀྱི་རྨའི་སྒོ་གསུམ་གང་ཡང་

 
རུང་བ་དང་། མ་ཉམས་པ་དང་། བགྲོད་པར་ནུས་པའོ། །དེ་ལ་བརྩལ་བ་རྟེན་གྱི་
ཡན་ལག་ནི། རང་རྒྱུད་དུ་གཏོགས་པའི་ནོར་བུ་ནད་མེད་པ་དང་ལས་སུ་རུང་བའོ།།
ཀུན་སློང་བདེ་བ་ཉམས་སུ་མྱོང་བར་འདོད་པའོ། །སྦྱོར་བ་རེག་ཅིང་རྩོལ་བར་ཞུགས་
པའོ། །མཐར་ཐུག་དེའི་བདེ་བ་ཉམས་སུ་མྱོང་བའོ། །དེ་ལྟར་ཡན་ལག་བརྩིས་
པའི་དགོས་པ་ནི། ཡན་ལག་གི་བྱེ་བྲག་གིས་ལྟུང་བའི་བྱེ་བྲག་ཏུ་འགྱུར་བ་ཤེས་ནས་
བསྲུང་བ་དང་། ཕྱིར་བཅོས་ཀྱི་བྱེ་བྲག་རྣམས་ཤེས་ནས་ཉམས་སུ་བླང་བདེ་བའོ།།
གཉིས་པ་གཞུང་དོན་ལ་གཉིས། ལྟུང་བ་རྣམ་གཞག་དང་། བསླབ་བྱའོ།།
དང་པོ་ལ་གཉིས། མདོར་བསྟན་དང་། རྒྱས་བཤད་དོ། །དང་པོ་ལ་གཉིས། ཡན་
ལག་གི་མཚན་ཉིད་དང་། སེལ་བའོ། །དང་པོ་ནི། དགེ་སློང་གིས་གང་བྱས་ན་
མི་ཚངས་པར་སྤྱོད་པའི་ཕམ་པར་འགྱུར་ཞེ་ན། གང་དུ་བཅུག་པའི་རེག་པ་ཉམས་
སུ་མྱོང་བར་བྱས་ན། སྟེན་བྱེད་ཕམ་པར་འགྱུར་ལ། གང་གིས་བཅུག་པའི་རེག་
པ་ཉམས་སུ་མྱོང་བར་བྱས་ན། བསྟེན་བྱ་ཕམ་པར་འགྱུར། གང་བཅུག་ན་ཕམ་
པར་འགྱུར་ཞེ་ན། གཅིན་ཟག་བྱེད་ཕོའི་དབང་པོ་བཅུག་ན་ཕམ་པར་འགྱུར། གང་
དུ་བཅུག་ཅེ་ན། མོའི་ཟག་བྱེད་དེར་རོ། །མོའི་ཟག་བྱེད་ཇི་ལྟ་བུར་ཕོའི་ཟག་བྱེད་
བཅུག་ན་ཕམ་པར་འགྱུར་ཞེ་ན། ནད་ལ་སོགས་པས་མ་ཉམས་པར་རོ། །གཞུག་
པར་བྱ་བ་དེ་ཁོ་ནར་ཟད་དམ་ཞེ་ན། མ་ཉམས་པའི་ཁའམ་བཤང་བའི་ལམ་དུ་བཅུག་
ན་ཡང་ཕམ་པར་འགྱུར་རོ། །
གཉིས་པ་ནི། མ་ཉམས་པར་བཅུག་པ་ལ་ཕམ་པར་འགྱུར་ན། ཉམས་པར་
བཅུག་པ་ལ་ཅིར་འགྱུར་ཞེ་ན། གཞུག་པར་བྱ་བ་དང་གཞུག་པར་བྱེད་པ་ཉམས་
པ་དག་ལ་ནི་སྦོམ་པོར་འགྱུར་ཏེ། ཉམས་སུ་མྱོང་བ་རྫོགས་པར་མི་མྱོང་བའི་ཕྱིར་

 
རོ༑ ༑བགྲོད་བྱ་འཁྲིག་པ་སྤྱད་དུ་མི་རུང་བ་ཉིད་ལ་ནི་ཕོའི་དབང་པོས་རྩོལ་བར་
བྱེད་ན་ན་སྨད་དུ་འགྱུར་ཏེ། རུང་བ་ལ་ཕམ་པ་དང་སྦོམ་པོ་དང་ཉེས་བྱས་སུ་འགྱུར་
བ་དེ་མི་རུང་བ་དང་ཉམས་པ་ལ་སྦོམ་པོ་དང་ཉེས་བྱས་དང་ཉེས་བྱས་ཕྲ་མོར་འགྱུར་
རོ༑ ༑གཉིས་པ་རྒྱས་བཤད་ནི། བགྲོད་པར་བྱ་བ་དུད་འགྲོ་ལ་སོགས་པ་མི་མ་ཡིན་
པའི་འགྲོ་བ་པ་ཉིད་དང་། སྐྱེས་པ་ཉིད་དང་། མ་ནིང་ཉིད་དང་། རོ་ཉིད་དང་།
སྟེན་པར་བྱེད་པ་ཕོའི་དབང་པོ་དང་། བསྟེན་པར་བྱ་བ་མོའི་དབང་པོའི་རེག་པ་ཉམས་
སུ་མྱོང་བ་ལ་མི་གནོད་པའི་བར་ཆོད་སྲབ་མོས་གཡོགས་མ་ཅན་ཉིད་དག་ལ་བཅུག་
རེག་ཉམས་སུ་མྱོང་བར་བྱས་པ་ལ་ནི་ལྟུང་བ་ན་སྨད་པ་མེད་པ་ཕམ་པར་འགྱུར་རོ།།
བགྲོད་བྱ་བུད་མེད་ལ་སོགས་པ་གཉིད་ལོག་གམ་བརྒྱལ་བ་ལ་སོགས་པས་མ་ཚོར་
བ་དང་། བགྲོད་པར་བྱེད་པ་སྨྱོ་བ་ལ་སོགས་པ། རང་བཞིན་ཉམས་པའི་གནས་
སྐབས་དང་། བགྲོད་བྱ་མི་འདོད་བཞིན་དུ་བཅུག་པ་ལ་ཡང་ན་སྨད་པ་མེད་དོ། །དགེ་
སློང་རང་གི་བསྟེན་པར་བྱ་བ་ཁ་དང་བཤང་ལམ་ལ་སོགས་པར་ཟག་བྱེད་བཅུག་ན་
ཡང་ན་སྨད་པ་མེད་དོ། །སྔར་རྨའི་སྒོའི་ཕྱི་རོལ་ཏུ་དྲུད་ཅིང་བརྩལ་ནས་ནང་དུ་ལྡུགས་
པའི་ཕྱིར་རྨའི་ནང་དུ་ཟག་བྱེད་བཅུག་པ་ཉིད་ལ་ཡང་ན་སྨད་པ་མེད་དོ། །སྔར་ནང་
དུ་སྨུགས་ཤིང་ཕྱི་རོལ་ཏུ་དབོ་བར་བྱའི་ནང་དུ་མི་དབོའོ་སྙམ་ནས་བཅུག་རེག་ཉམས་
སུ་མྱོང་བར་བྱས་ན་ཡང་ན་སྨད་པ་མེད་དོ། །གཉིས་པ་བསླབ་བྱ་ནི། དགེ་སློང་
མ་བསྲུངས་པར་ཉིན་མོ་གློས་ཕབ་སྟེ་གཉིད་ལོག་པར་མི་བྱའོ། །བསྲུང་བ་ཇི་ལྟ་བུ་
ཞེ་ན། བསྲུངས་པ་ནི་གསུམ་སྟེ། སྒོ་བཅད་ཅིང་ཀུན་ནས་བསྐོར་བ་ན་གནས་པ་
ཉིད་དང་། དགེ་སློང་གིས་ཀུན་ནས་བསྲུངས་པ་ཉིད་དང་། ཤམ་ཐབས་ཀྱི་མཐའ་
བཅིངས་པ་ཉིད་དོ། །མི་ཚངས་པར་སྤྱོད་པའི་ཕམ་པར་འགྱུར་བ་རྣམ་པར་འབྱེད་

 
པའི་སྐབས་སོ། །
གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ལ་གཉིས། དགག་པའི་བསླབ་
བྱ་དང་། སྒྲུབ་པའི་བསླབ་བྱའོ། །དང་པོ་ནི། ཁྱིམ་ལ་སོགས་པ་གང་དུ་བུད་མེད་
ཀྱི་ཚུལ་མིན་ཡིད་བྱེད་ཀྱི་བསམ་པས་བརྗོད་པ་སྟེ་འདྲིད་པ་དེར་གནས་པར་མི་བྱའོ།།
དགོན་པ་ལ་སོགས་པ་གང་དུ་མི་མིན་པས་འཁྲིག་པ་བསྟེན་པ་ལ་སོགས་པས་གནོད་
པའི་ཕྱིར་བརྩལ་བ་དེར་གནས་པར་མི་བྱའོ། །གཉིས་པ་ནི། འདོད་ཆགས་ཤས་
ཆེ་བས་ཁུ་བ་འཛག་པའི་སྣོད་རྐྱལ་བུ་བཅང་བར་བྱ་སྟེ། ཆོས་གོས་མི་ཉམས་པར་
བྱ་བའི་ཕྱིར་རོ། །རྒྱུ་ཅི་ལས་བྱས་པ་བཅང་ཞེ་ན། རའམ་རི་དྭགས་སམ་བྱི་བའི་
པགས་པ་ལས་བྱའོ། །འཛག་སྣོད་དེ་བྱི་དོར་བྱ་དགོས་པས། དྲི་མི་ང་བར་བྱ་བའི་
ཕྱིར་བསྐ་བས་བཀྲུ་བ་དང་བསྐམ་པར་བྱའོ། །བཀྲུ་བ་ལ་སོགས་པའི་དུས་སུ་ཅི་བཅང་
ཞེ་ན། བཀྲུ་བ་ལ་སོགས་པ་དེའི་དུས་ཀྱི་ཆེད་དུ་འཛག་སྣོད་གཞན་བྱའོ། །ཁུ་བ་
ཧ་ཅང་མང་བས་འཛག་སྣོད་ལྡར་བར་གྱུར་ན་དེར་ཕྲུ་བླུགས་སོ། །ཕྲུ་ཇི་འདྲ་བླུགས་
ཤེ་ན། བྱེ་མའམ་སའི་བླུགས་སོ། །དུས་ཐམས་ཅད་དུ་འཛག་སྣོད་བཅང་ངམ་ཞེ་
ན༑ ཟན་ཟ་བ་དང་མཆོད་རྟེན་ལ་ཕྱག་འཚལ་བའི་ཚེ་འཛག་སྣོད་དེ་ཕོའི་དབང་པོ་
ལས་ཕོག་ལ་ཕོའི་དབང་པོ་བཀྲུས་ཏེ་ཟན་ཟ་བ་སོགས་བྱའོ། །མི་ཚངས་པར་སྤྱོད་
པའི་ཕམ་པར་འགྱུར་བ་ཕྲན་ཚེགས་ཀྱི་སྐབས་ནས་འབྱུང་བའོ། །
གསུམ་པ་ཞུ་བའི་སྐབས་ནས་འབྱུང་བ་ལ་གསུམ། ཡན་ལག་གི་མཚན་ཉིད།
སེལ་བ་དོགས་གཅོད་དང་བཅས་པ། སྔ་ཕྱི་འགལ་བའི་སྐྱོན་སྤང་བའོ། །དང་པོ་
ནི༑ གང་དུ་ཟག་བྱེད་བཅུག་ན་ཕམ་པར་འགྱུར་བའི་རྨའི་སྒོ་གསུམ་པོ་དེ་དག་གིས་
ཕམ་པ་སྐྱེད་པར་བྱེད་པའི་ཕྱོགས་ཀྱི་དང་པོ་གང་ཡིན་ཞེ་ན། ཁའི་ཕམ་པ་སྐྱེད་པར་

 
བྱེད་པའི་ཕྱོགས་དང་པོ་ནི་སོའི་དྲུང་ཕན་ཆད་ཡིན་ཏེ། དེར་ཟག་བྱེད་བཅུག་ན་ཕམ་
པར་འགྱུར། བཤང་བའི་ལམ་གྱི་ཕམ་པ་སྐྱེད་པར་བྱེད་པའི་ཕྱོགས་ཀྱི་དང་པོ་ནི་
བཤང་བའི་བུ་གུའི་སྲུབས་ཀྱི་མཐའ་ཕན་ཆད་ཡིན་ནོ། །ཟག་བྱེད་མོའི་དབང་པོས་
ཕམ་པ་སྐྱེད་པར་བྱེད་པ་ཉིད་ཀྱི་དང་པོ་ནི། རྨའི་ཁ་ཤུན་གྱི་པགས་རིམ་ཇི་ཙམ་ཡོད་
པ་འདས་ནས་ཤའི་རིམ་པ་ལ་ཐུག་པ་ཡན་ཆད་ཡིན་ནོ། །རྨའི་སྒོ་དེར་ཕོའི་ཟག་བྱེད་
ཇི་ཙམ་བཅུག་ན་ཕམ་པར་འགྱུར་ཞེ་ན། ཕོའི་དབང་པོ་དེའི་ནོར་བུ་མཐེ་བོང་གི་
རྣམ་པ་འདྲ་བ་རྨའི་སྒོ་གསུམ་དུ་བཅུག་པ་ཉིད་ནི་བཅུག་པ་དེའི་མཐའ་ཡིན་ནོ། །གཉིས་
པ་ནི། ཉམས་པ་ཞེས་བཤད་པ་དེའི་ངོ་བོ་གང་ཞེ་ན། གང་ཚུན་ཆད་ཀྱིས་ཕམ་པར་
འགྱུར་བའི་རྨའི་ཕྱོགས་ཀྱི་དང་པོ་སྡིག་པ་ལ་སོགས་པས་ཅུང་ཟད་ཟིན་པ་ཉིད་དང་།
ཤས་ཆེར་ཟིན་པ་ཉིད་དང་། རླུང་ལ་སོགས་པས་སྐྲངས་པ་ཉིད་དང་། མུགས་པའམ་
རུལ་བ་ཉིད་དང་། ཤ་གཟགས་ནས་མྱགས་པ་ཉིད་དང་། རྨའི་ནང་གི་དྲི་མ་ལས་
སྐྱེས་པའི་སྲོག་ཆགས་དག་གིས་ཟོས་པ་ཉིད་ནི་ཉམས་པ་ཡིན་ནོ། །ལྟ་བུ་ཞེས་པས་
དེ་དང་འདྲ་བ་གཞན་ཡང་བཟུང་ངོ་། །བགྲོད་པར་བྱ་བའི་ལུས་ཉམས་ན་རྨའི་སྒོ་
ཉམས་པས་ཁྱབ་བམ་ཞེ་ན། མ་ཁྱབ་སྟེ་བགྲོད་པར་བྱ་བ་སྐྱེས་པ་བུད་མེད་མ་ནིང་
གི་ལུས་ལྟེ་བའི་ཕྱོགས་ལ་སོགས་པ་ནས་ཕྱེད་དུ་བཅད་པ་ཉིད་ཀྱི་རྨའི་སྒོར་ཟག་བྱེད་
བཅུག་པ་ལ་ཡང་ལྟུང་བ་ན་སྨད་པ་མེད་དེ་ཕམ་པར་འགྱུར་རོ། །བསྟེན་པར་བྱ་བ་
སྐྱེས་པ་དང་བུད་མེད་སོགས་ཀྱི་རྨའི་སྒོ་གསུམ་པོའི་དབུས་ཕྱེད་ཚལ་དུ་གས་ནས་བྱེ་
བའི་མཚམས་སླར་འབྱོར་བ་བདེ་བ་མྱོང་བ་ལ་མི་གནོད་པའི་མི་མངོན་པ་ལ་ཡང་
བཅུག་རེག་ཉམས་སུ་མྱོང་ན་ན་སྨད་པ་མེད་དོ། །མཚམས་འབྱོར་བ་མངོན་པ་ལ་
ནི་ཚིགས་འོག་མ་སྦོམ་པོར་འགྱུར་རོ། །མཐའ་ཉིད་ཅེས་པ་ཡན་ཆད་སྦོམ་པོའི་དབང་

 
དུ་བྱས་པ་ནི་དགེ་སློང་གིས་ཕག་དང་སྤྲེའུ་ལ་སོགས་པ་མེ་ལ་སོགས་པས་བཙོས་པས་
རྨ་ཉམས་པའོ། །སྤུ་མེད་པ་དག་ལ་ཞེས་པས་པགས་པ་མེད་པ་འདྲ་བས་ཕམ་པ་བསྐྱེད་
དམ་སྙམ་པའི་དོགས་པ་བསལ་བའོ། །མགོ་བཅད་པའི་ཁར་བཅུག་ན་སྦོམ་པོའོ།།
མགོ་བཅད་ཀྱང་རྨའི་སྒོ་གཞན་གཉིས་མ་ཉམས་པ་ལ་དངོས་གཞིའོ། །དགེ་སློང་
གིས་བསྙེན་པར་བྱ་བ་རང་གི་ཁ་བཤང་ལམ་གཉིས་དང་། སྐྱེས་པའི་གཉིས་དང་
བུད་མེད་དང་མ་ནིང་གི་གསུམ་གསུམ་སྟེ་ལུས་ལས་ཐ་དད་པར་བྱས་པ་དང་། རང་
གི་སྟེན་པར་བྱེད་པ་ལུས་ལས་ཐ་དད་པར་མ་བྱས་པ་དང་སྦྱོར་བར་བྱེད་པ་དང་དེ་
བཞིན་དུ་རང་གི་སྟེན་བྱེད་ཐ་དད་པར་བྱས་པ་དང་བསྟེན་བྱ་རྣམས་ཐ་དད་པར་བྱས་
པ་དག་དང་སྦྱོར་བ་དང་རང་གི་བསྟེན་བྱ་གཉིས་བཅད་པ་དང་། སྐྱེས་པ་དང་མ་
ནིང་གི་སྟེན་བྱེད་མ་བཅད་པ་དང་སྦྱོར་བ་དང་། དེ་གཉིས་བཅད་པ་དང་རང་གི་
གཉིས་མ་བཅད་པ་དང་སྦྱོར་ན་སྦོམ་པོའོ། །གཅིག་བཅད་གཅིག་མ་བཅད་ལས་
གཞན་པ་ལུས་ལས་ཐ་དད་པར་བྱས་པས་གཉིས་ཀྱང་ཕན་ཚུན་དུ་སྦྱར་བ་དང་ལུས་
ལས་མ་བཅད་པ་གཉིས་ཀྱང་ཕན་ཚུན་དུ་སྦྱོར་ན་སྦོམ་པོ་སྟེ། དེ་དག་ནི་རང་གཏོགས་
པ་རྣམས་སོ། །རང་ལས་གཞན་ཕོ་མོ་མ་ནིང་གསུམ་གྱི་བསྟེན་བྱ་སྟེན་བྱེད་གཉིས་
དང་ཅི་རིགས་པར་གཞན་དུ་སྦྱོར་བར་བྱེད་ན་སྟེ་བཅད་པ་དང་མ་བཅད་པ་དང་། མ་
བཅད་པ་དང་བཅད་པ་དང་། གཉིས་ཀ་བཅད་པ་དང་། གཉིས་ཀ་མ་བཅད་པར་
སྦྱོར་བ་སྦོམ་པོ་སྟེ་རང་མ་གཏོགས་པ་དག་གོ །འོ་ན་རང་གཏོགས་པའི་གཉིས་ཀ་
མ་བཅད་པ་ལ་ཕམ་པར་འགྱུར་རོ་ཞེ་ན། སྐྱོན་མེད་དེ། རོ་མ་མྱོང་བའི་ཆ་ནས་
སྦོམ་པོར་བཤད་པའི་ཕྱིར་རོ། །རང་མ་གཏོགས་པའི་དེ་ལ་སྤྱན་གྱི་ལྷག་མར་འགྱུར་
རོ་ཞེ་ན། སྐྱོན་མེད་དེ། འཕྲིན་སྦྱོར་མེད་པ་ལྟ་བུ་ལ་གསུངས་པའི་ཕྱིར་རོ། །རྨའི་

 
སྒོ་ལས་གཞན་པའི་བུ་ག་མཚོན་གྱིས་དྲལ་བ་སོགས་བཅོས་པ་དང་། མིད་པ་སོགས་
དང་པོ་ནས་དོད་པ་ལུས་ལས་བཅད་པ་དང་མ་བཅད་པ་ལ་ཡང་ངོ་། །བསྟེན་པར་
བྱ་བ་མ་ནིང་མོ་ཕོའི་དབང་བོ་ཤོང་བའི་སྦུབས་མེད་པ་བཅད་པ་དང་མ་བཅད་པ་ལ་
ཡང་ཟག་བྱེད་རྩོལ་ན་སྦོམ་པོའོ། །མཆུ་གཉིས་ལ་སྦྱར་བ་ཙམ་ལ་ཡང་སྦོམ་པོའོ།།
རྨའི་སྒོ་དང་པོའི་ཕྱི་རོལ་གྱི་མཚམས་ལ་ཐུག་པར་གྱུར་ན་ཡང་སྦོམ་པོའོ། །སྣོད་
དུ་ཟག་བྱེད་འཇུག་ན་ཡང་སྦོམ་པོའོ། །ཕོའི་དབང་པོ་བལྟབ་ནས་རྨའི་སྒོར་འཇུག་
པ་དང་། ཡན་ལག་གི་རྣམ་པ་རྨའི་སྒོ་ལ་མ་རེག་པར་འཇུག་པ་གཉིས་ཀྱང་སྦོམ་
པོའོ། །གསུམ་པ་ནི། གལ་ཏེ་མི་རེག་པར་འཛུད་པ་སྦོམ་པོ་ཡིན་ན་སྟེན་པར་བྱེད་
པ་དང་བསྟེན་པར་བྱ་བ་གཡོགས་མ་ཅན་ཉིད་དག་ལ་ནི་ན་སྨད་པ་མེད་དོ་ཞེས་བཤད་
པ་དང་འགལ་ལོ་ཞེ་ན། སྐྱོན་མེད་དེ། མཐའ་ཕམ་པ་ཉིད་དུ་བརྗོད་པའི་གཡོགས་
མ་དེ་ནི་བསྒྲིབས་པ་ཙམ་ཡིན་གྱི། རོ་མྱོང་བ་ལ་གནོད་པ་མ་ཡིན་ཏེ་བསྒྲིབས་པ་ཙམ་
དེས་གཡོགས་པ་ལ་ཐམས་ཅད་ཀྱི་ཐམས་ཅད་དུ་རེག་པར་མི་འགྱུར་བ་མ་ཡིན་པའི་
ཕྱིར་ཏེ། མ་གཡོགས་པ་དང་འདྲ་བར་རེག་པ་མྱོང་བའི་ཕྱིར་རོ། །དེས་ན་དེ་ལ་
ཕམ་པར་འགྱུར་ལ། བསྒྲིབས་པ་ཙམ་ལས་གཞན་པགས་པ་སྟུག་པོ་སོགས་ཀྱིས་
གཡོགས་པ་ཉིད་ནི་འདིར་མི་རེག་པར་འཛུད་པས་སྦོམ་པོ་ཉིད་དུ་རྣམ་པར་བཤད་
པ་ཡིན་པས་སྔ་ཕྱི་འགལ་བ་མེད་དོ། །ཕམ་པར་འགྱུར་བ་དང་པོ་ཞུ་བའི་སྐབས་ནས་
འབྱུང་བའོ། །
བཞི་པ་འདུལ་བྱེད་ཀྱི་སྐབས་ནས་འབྱུང་བ་ལ་གསུམ། ལྟུང་བ་རྣམ་གཞག།
ལྟུང་མེད། བསླབ་བྱའོ། །དང་པོ་ལ་གསུམ་ལས་ཐུན་མོང་བ་རྟེན་གྱི་མཚན་ཉིད་
ནི༑ ཤེས་པའི་རང་བཞིན་ལས་ཉམས་པ་ལ་ལྟུང་མེད་དུ་བཤད་ན། རང་བཞིན་

 
ལས་ཉམས་པའི་ངོ་བོ་གང་ཞེ་ན། སྨྱོ་བ་དང་། སེམས་འཁྲུགས་པ་དང་། ཚོར་
བས་གཟིར་བ་གང་རུང་གིས་བདག་དགེ་སློང་གི་དངོས་པོར་མི་ཤེས་ན་ཤེས་པ་རང་
བཞིན་གྱིས་ཉམས་པ་ཡིན་ཏེ། ཤེས་པ་རང་དབང་མེད་པའི་ཕྱིར་རོ། །གཉིས་པ་
སེལ་བ་དོགས་གཅོད་དང་བཅས་པ་ནི། ཉམས་པ་ལ་སྦོམ་པོར་བཤད་པ་དེ་ལ་ཉམས་
པ་ཉིད་ནི་གཉིས་ཏེ་རྨའི་ནང་ཉམས་པ་དང་། ནང་ཉམས་པའི་དབང་གིས་ཕྱི་རོལ་
ཉམས་པའོ། །དགེ་སློབ་མས་འཁྲིག་པ་བསྟེན་པའི་ཕྱིར་སྐྱེས་པ་མཐུ་ལྡན་གཞན་
ལ་དེ་ལྟར་རུང་ངོ་ཞེས་ཁས་བླངས་པ་ན་དགེ་སློབ་མའི་བསླབ་པ་གཞི་ནས་འཁྲུགས་
པ་ཉིད་ཡིན་ཏེ། དེ་དང་འགལ་བའི་རིག་བྱེད་ཉེ་བར་གནས་པའི་ཕྱིར། དགེ་ཚུལ་
མའི་བསླབ་པ་སྐྱེས་པ་ལ་རེག་པ་སྤོང་བ་ནི་འཁྲུགས་པ་མ་ཡིན་ནོ། །དགེ་སློབ་མ་
བསླབ་པ་འཁྲུགས་པ་དེ་ལ་བསླབ་པ་དེ་ཡང་སྦྱིན་པར་བྱ་བ་ཉིད་དོ། །བསྟེན་པའི་
ཕྱིར་གཞན་ལ་ཁས་བླངས་པ་དེ་ནི་དགེ་སློང་གི་སྦོམ་པོའོ། །བསྟེན་བྱར་སྟེན་བྱེད་
མ་ཆུད་ན་ཡང་སྦོམ་པོའོ། །ཟག་བྱེད་དུ་ཟག་བྱེད་ཆུད་པར་བྱ་བའི་ཕྱིར་རྨ་ཉིད་ན་
ཡང་སྦོམ་པོའོ། །བསྟེན་བྱར་སྟེན་བྱེད་འཛུད་པ་ན་སྐྲག་པ་དང་ངོ་ཚ་བས་ཀུན་ཏུ་
འདོད་ཆགས་མ་སྐྱེས་ན་སྦོམ་པོའོ། །ཡན་ལག་གི་རྣམ་པ་གླང་ཤུ་ལ་སོགས་པས་
རྡོལ་བའི་ཕྱིར་རོ་མ་མྱོང་ན་ཡང་སྦོམ་པོའོ། །ཡན་ལག་གི་རྣམ་པ་ལས་སུ་མི་རུང་
བ་བཅུག་ན་ཡང་སྦོམ་པོ་སྟེ་རོ་མྱོང་བ་ལས་སུ་རུང་བ་ལ་ལྟོས་པའི་ཕྱིར་རོ། །བགྲོད་
པར་བྱེད་པའི་ལག་པས་བགྲོད་པར་བྱ་བའི་ལག་པར་སྤྲད་དུ་མི་རུང་བ་དང་། རྐང་
པས་རྐང་པར་དང་། ཚིགས་ཀྱིས་ཚིགས་སུ་དང༌། འདོམས་ཀྱིས་འདོམས་སུ་ལྟ་
བུར་སྤྲད་དུ་མི་རུང་ན་སྦོམ་པོའོ། །གཞན་གྱི་མཐུས་བརྩལ་བ་ན་བསྟེན་བྱ་སྟེན་བྱེད་
སྤྲད་པའི་ཅུང་ཟད་ཙམ་གཡོ་བ་ཉིད་ཙམ་ལ་སྦོམ་པོའོ། །ཤིང་དང་བ་སོ་དང་རྡོ་བ་

 
དང་གོས་ལས་བུ་མོའི་གཟུགས་བྱས་པ་ལ་བརྩལ་བ་ན། འདྲེ་ལ་སོགས་པ་ཞུགས་
ཏེ་དབང་པོ་ཙམ་དོད་ན་སྦོམ་པོའོ། །དེ་ལ་བརྩལ་བ་ན་ནང་ན་གནས་པའི་འདྲེ་ལ་
སོགས་པས་ཡན་ལག་ཐམས་ཅད་དུ་རེག་པ་སྟེར་ན་དངོས་གཞིའི་ལྟུང་བའོ། །འཁྲིག་
པ་བསྟེན་པའི་དོན་དུ་བུད་མེད་ལ་རྩོལ་བའི་གང་ཟག་གིས་མོའི་ཡན་ལག་གི་རྣམ་པར་
རྐང་པ་འཛུད་ན་སྦོམ་པོའོ། །བསྟེན་པར་བྱ་བ་རྨའི་སྒོ་ལ་ཡན་ལག་གི་རྣམ་པ་ཕོའི་
དབང་པོས་ཕྱི་རོལ་ཏུ་རེག་པ་དེ་ཙམ་ལ་སེམས་གཞོལ་བས་ཕྱི་རོལ་ཏུ་རེག་ན་སྦོམ་
པོའོ། །འཁྲིག་པ་བསྟེན་པའི་ཕྱིར་ཚུར་ཤོག་མི་ཚངས་པར་སྤྱོད་དོ་ཞེའམ། སོང་
ལ་མི་ཚངས་པར་སྤྱོད་ཅིག་ཅེས་གཞན་ལ་བསྒོ་ན་སྦོམ་པོའོ། །གསུམ་པ་དངོས་གཞིའི་
རབ་ཏུ་དབྱེ་བ་ནི། དབང་པོ་རང་བཞིན་གྱིས་ལས་སུ་རུང་བ་ཉིད་ཡིན་ན། སྟེན་
པར་བྱེད་པ་བསྟེན་པར་བྱ་བར་བཅུག་པ་ལ་དངོས་གཞིར་འགྱུར་བས་ན་ན་སྨད་པ་
མེད་དོ། །མདུན་མ་མོའི་དབང་པོ་དང་། ཕྱི་མ་བཤང་ལམ་གཉིས། དང་པོར་
གང་དུ་མྱུག་པའི་ལས་བརྩམས་པ་དེ་ལས་གཞན་དུ་ཁུ་བ་གཏུགས་པ་ལ་ན་སྨད་པ་
མེད་དེ། ཊིཀྐར། སྦྱོར་མཐའི་ཡུལ་ཐ་དད་པས་དངོས་གཞི་མེད་དམ་སྙམ་པའི་
དོགས་པ་བསལ་བའོ།།རྨའི་སྒོ་གསུམ་གང་རུང་གཅིག་ཏུ་དང་པོར་མི་ཚངས་སྤྱོད་
བརྩམས་ནས་ལམ་ལྷག་མ་རྣམས་སུ་བརྩལ་བར་བྱའོ་སྙམ་པའི་བསམ་པས། བསྟེན་
བྱར་སྟེན་བྱེད་འཛུད་པ་ལ་ཡང་ན་སྨད་པ་མེད་དོ། །འདི་ནི་བསམ་པ་མ་རྫོགས་པས་
དངོས་གཞི་མི་སྐྱེད་དམ་སྙམ་པའི་དོགས་པ་བསལ་བའོ། །མ་ཉམས་བཞིན་དུ་འཁྲུལ་
པ་འགའ་ཞིག་གིས་བདག་ནི་དགེ་སློང་གི་དངོས་པོ་ལས་ཉམས་པའོ་སྙམ་པའི་བསམ་
པ་ཅན་གྱིས་བཅུག་པ་ལ་ཡང་ན་སྨད་པ་མེད་དོ། །འདི་ནི་འདུ་ཤེས་འཁྲུལ་བ་ཙམ་
ལ་ལྟུང་བ་མེད་དམ་སྙམ་པའི་དོགས་པ་བསལ་བའོ། །ནད་དང་བྲལ་བར་བྱ་བའི་

 
དོན་ཉིད་ཀྱིས་བཅུག་པ་ལ་ཡང་ན་སྨད་པ་མེད་དོ། །འདི་ནི་དགོས་པའི་ཕྱིར་ལྟུང་
བ་མེད་དམ་སྙམ་པའི་དོགས་པ་བསལ་བའོ། །ཟག་བྱེད་ལྟ་བུའི་ལམ་ལ་ལམ་མིན་
པ་གཞན་ཉིད་དུ་འདུ་ཤེས་པ་དང་། ལམ་ཡིན་མིན་ཡིད་གཉིས་ཟ་བས་བཅུག་པ་
ལ་ཡང་ན་སྨད་པ་མེད་དོ། །འདི་ནི་ཡུལ་ལ་འཁྲུལ་བ་ཙམ་གྱིས་ལྟུང་བ་མེད་དམ་
སྙམ་པའི་དོགས་པ་སེལ་བའོ། །ལམ་མིན་པ་ལ་ནི་ལམ་དུ་འདུ་ཤེས་པ་དང་ཡིད་
གཉིས་ཟ་བས་བཅུག་པ་དེ་གཉིས་སྦོམ་པོའོ་དབང་དུ་བྱས་པ་ཉིད་དོ། །གཉིས་པ་
ལྟུང་བ་མེད་པ་ནི། བ་ལང་ལ་སོགས་པས་བསྡོས་པའི་དགེ་སློང་བུད་མེད་ཀྱི་སྟེང་
དུ་འགྱེལ་བ་རེག་པ་ཉམས་སུ་མྱོང་བར་མི་བྱེད་པ་ནི་ལྟུང་བ་མེད་དོ། །འཇིགས་
པ་དང་སྐྲག་པས་ཉམ་ཐག་པའི་བུད་མེད་ཀྱིས་མི་འདོད་བཞིན་དུ་དགེ་སློང་གི་མགུལ་
པ་སོགས་ནས་འཁྱུད་པ་ལ་ཡང་རེག་པ་མ་མྱོང་ན་ལྟུང་བ་མེད་དོ། །མི་འདོད་བཞིན་
དུ་དགེ་སློང་གི་མཆུར་བུད་མེད་ཀྱི་མཆུས་རེག་པ་ལ་ཡང་རེག་པ་ཉམས་སུ་མི་མྱོང་
ན་ལྟུང་བ་མེད་དོ། །གསུམ་པ་བསླབ་བྱ་ནི། ཁྱིའི་མདུན་དུ་ཟག་བྱེད་ཕྱུང་སྟེ་གཅིན་
གཅི་བར་མི་བྱ་སྟེ། ཡན་ལག་གི་རྣམ་པ་ཟིན་པ་སྤང་བའི་ཕྱིར་རོ། །དགོན་པ་ལ་
སོགས་པ་གང་དུ་སྲོག་གི་བར་ཆད་འབྱུང་བའི་དགོན་པ་དེར་དགེ་སློང་གིས་གནས་
པར་མི་བྱའོ། །ཆུ་ཀླུང་གང་ན་ཡན་ལག་གི་རྣམ་པ་ཆུ་ན་གནས་པའི་སྲོག་ཆགས་
དག་གིས་འཛིན་པའི་འཇིགས་པ་ཡོད་པའི་ཆུ་ཀླུང་དེར་དགེ་སློང་གིས་སྒྲེན་མོར་བརྒལ་
བར་མི་བྱའོ། །ཆུ་ཀླུང་དེར་དགེ་སློང་གིས་བུད་མེད་ལ་མ་རེག་པར་ཤེས་བཞིན་
དུ་གྲུ་བརྒལ་བར་བྱའོ། །བ་ལང་གི་ནང་དུ་ཡང་ཤེས་བཞིན་དུ་འགྲོ་བར་བྱའོ། །ཆུ་
ལེན་པ་སོགས་ཀྱི་ཁྲོན་པ་ཡང་ཤེས་བཞིན་དུ་བརྟག་པར་བྱའོ། །དགེ་སློང་གིས་བསོད་
སྙོམས་ལ་ཡང་ཤེས་བཞིན་དུ་གྲོང་དུ་བརྒྱུ་བར་བྱའོ། །དེ་དག་ནི་བུད་མེད་ལ་རེག་

 
པ་སྤང་བའི་ཕྱིར་རོ། །ཕོ་མོའི་མཚན་ལེགས་པར་སོ་སོར་བརྟག་པར་བྱས་ནས་རབ་
ཏུ་དབྱུང་བར་བྱ་སྟེ་སྐྱེས་པ་འདྲ་བའི་བུད་མེད་གཞོན་ནུ་རབ་ཏུ་ཕྱུང་ནས་དགེ་སློང་
གི་ནང་དུ་བཞག་ན་ཚངས་སྤྱོད་ལ་གནོད་པ་ཆེན་པོར་འགྱུར་བའི་ཕྱིར་རོ། །དགེ་
སློང་གིས་གཅིག་པུ་བླ་གབ་མེད་པར་གློས་ཕབ་ནས་གཉིད་ལོག་པར་མི་བྱའོ། །དགེ་
སློང་གཅིག་པུ་བླ་གབ་མེད་པར་གློ་ཕབ་སྟེ་གཉིད་ལོག་པ་དེའི་ཤམ་ཐབས་བུད་པ་ན་
དགེ་སློང་དེ་ལ་བུད་མེད་ཀྱིས་བརྩལ་བ་ལ་བརྟེན་ནས་བསླབ་པ་འདི་བཅས་སོ། །དགེ་
སློང་མས་གནས་ཁང་སྒོ་གླེགས་སོགས་ཀྱིས་སྒོ་མ་བཅད་པར་བསམ་གཏན་ལ་སྙོམས་
པར་འཇུག་པར་མི་བྱ། གྲོགས་མོ་ཡོད་དུ་ཟིན་ཀྱང་གློས་ཕབ་ནས་གཉིད་ལོག་པར་
ཡང་མི་བྱའོ། །ཕམ་པར་འགྱུར་བ་དང་པོ་འདུལ་བྱེད་ཀྱི་སྐབས་ནས་འབྱུང་བའོ།། །།
གཉིས་པ་གཞན་གྱི་ལོངས་སྤྱོད་ལ་གནོད་པ་མ་བྱིན་པར་ལེན་པའི་ཕམ་པ་
ལ་གཉིས། སྤྱི་དོན་དང༌། གཞུང་དོན་ནོ། །དང་པོ་ལ་གསུམ་ལས། གླེང་གཞི་ནི།
ཡུལ་རྒྱལ་པོའི་ཁབ་ཏུ། གང་ཟག་ནོར་ཅན་གྱིས་ཉོན་མོངས་པ་འདོད་པས་ཀུན་ནས་
བསླངས་ཏེ། ཉེས་པ་མ་བྱིན་པར་བླངས་པ་ལ་བརྟེན་ནས། མ་བྱིན་ལེན་སྤོང་བའི་
བསླབ་པ་བཅས་སོ། །རྒྱུ་མཚན་ལ། མཐོང་ཆོས་ཀྱི་ཉེས་དམིགས་སྔར་དང་འདྲ།
མ་མཐོང་བའི་ཉེས་དམིགས་ལ། རྣམ་སྨིན་སྔར་དང་འདྲ། རྒྱུ་མཐུན་ལ་མྱོང་བ་
རྒྱུ་མཐུན་ལོངས་སྤྱོད་ཆུང་བར་འགྱུར་བ་དང་། བྱེད་པ་རྒྱུ་མཐུན་བརྐུ་བ་ལ་དགའ་
བར་འགྱུར་བའོ། །བདག་འབྲས། ཡུལ་སད་སེར་སོགས་གནོད་པ་མང་བར་འགྱུར་
བའོ། །གསུམ་པ་ཡན་ལག་ལ་བཞི་ལས། གཞི་ལ་ཡུལ་མིའི་འགྲོ་བ་བ་རང་ལས་
རྫས་ཐ་དད་པའོ། །དངོས་པོ་ཁ་ཟས་སུ་བྱས་པ་མིན་པ་དང་། རིན་ཐང་ཚང་བའོ།།
དེ་ཡང་རྐུ་བའི་གནས་དེར་རིན་ཐང་ཚང་བ་དང་། རྐུ་བའི་དུས་སུ་རིན་ཐང་ཚང་

 
བ་དང་། བརྐུ་བྱ་ལ་ལྟོས་ནས་རིན་ཐང་ཚང་བ་དང་། རྐུ་བྱེད་ལ་ལྟོས་ནས་རིན་
ཐང་ཚང་བ། སྦྱོར་བ་གཅིག་གི་ནང་དུ་རིན་ཐང་ཚང་བའོ། །བསམ་པ་ལ་གཉིས་
ལས་འདུ་ཤེས་མ་འཁྲུལ་བ། ཀུན་སློང་ནི་གཞན་གྱི་ཡིན་ཏེ་མ་གནང་ཡང་བདག་
ཉིད་ཀྱི་འཚོ་བའི་ཆེད་དུ་གཏན་དུ་དབྲལ་སྙམ་པའོ། །སྦྱོར་བ་ལུས་ངག་ཏུ་གྲུབ་ཅིང་
མ་འཁྱོགས་པས་བརྐུ་བར་རྩོམ་པའོ། །མཐར་ཐུག་གྲུབ་བློས་ཁྱད་པར་དུ་བྱས་པའི་
གནས་སྤོས་སོ། །གཉིས་པ་གཞུང་དོན་ལ་བཞི་ལས། རྣམ་འབྱེད་ནས་འབྱུང་བ་
ལ་གཉིས། ལྟུང་བ་རྣམ་བཞག་དང་། བསླབ་བྱའོ། །དང་པོ་ལ་གཉིས་ལས། མདོར་
བསྟན་ནི། གང་བྱས་ན་རྐུ་བའི་ཕམ་པར་འགྱུར་ཞེ་ན། དགེ་སློང་རང་གིས་བརྐུའམ།
གཞན་རང་གིས་དངོས་སུ་བརྐུར་བཅུག་པ་དག་གིས་ཕམ་པར་འགྱུར་རོ། །ཁྱོད་
སོང་ལ་རྫས་འདི་ལྟ་བུ་རྐུས་ཤིག་ཅེས་མངགས་པས་རང་གིས་བརྐུའམ་གཞན་བརྐུར་
བཅུག་པས་ཀྱང་ཕམ་པར་འགྱུར་རོ། །གང་བརྐུས་ན་ཕམ་པར་འགྱུར་ཞེ་ན། བྱིན་
པ་ལ་ཡང་རྐུ་སེམས་ཀྱིས་ལེན་པ་སྲིད་པས་རང་ལ་གཞན་གྱིས་མ་བྱིན་པ་བརྐུས་ན་
ཕམ་པར་འགྱུར། ཚད་ཇི་ཙམ་བརྐུས་ན་ཕམ་པར་འགྱུར་ཞེ་ན། མ་ཤ་ཀ་ལྔའམ་
དྲུག་ལ་སོགས་པ་བརྐུས་ན་ཕམ་པར་འགྱུར། ལུང་དུ། མ་ཤ་ཀ་ལྔའམ། མ་ཤ་
ཀ་ལྔ་བས་ལྷག་པ་ཞེས་གསུངས་པ་དེ་བསྡུ་བའི་ཕྱིར་དུ་སོགས་པ་ཞེས་བྱ་བའི་སྒྲ་སྨོས་
སོ༑ ༑མ་ཤ་ཀའི་ངོ་བོ་གང་ཞེ་ན། འོད་ལྡན་ལས། མ་ཤ་ཀ་ཞེས་བྱ་བ་པ་ན་ལ་
བྱའོ། །ཀཪྵ་པ་ཎ་ཞེས་བྱ་བ་ནི་ན་ན་ཀ་ལ་བྱའོ་ཞེས་བཤད། དེ་ཡང་གསེར་རམ།
དངུལ་ལམ་ཟངས་སམ་ལྕགས་ཀྱི་མ་ཤ་ཅི་རིགས་པ་ཡོད་དེ། ཞུ་བ་ལས། གསེར་
གྱི་མ་ཤའམ། དངུལ་གྱི་མ་ཤ་བླངས་ན་ཅིར་འགྱུར། སྤང་བར་འགྱུར་རོ། །ལྕགས་
ཀྱི་མ་ཤའམ་ཟངས་ཀྱི་མ་ཤ་བླངས་སམ་ལེན་དུ་བཅུག་ན་ཉེས་བྱས་སུ་འགྱུར་རོ་ཞེས་

 
བཤད། ལྔ་ཞེས་སྨོས་པ་ནི་བསླབ་པ་འཆའ་བའི་ཚེ། མ་ཤ་ཀ་ལྔ། ཀཪྵ་པ་ཎའི་
བཞི་ཆ་ཡིན་པ་ལ་དགོངས་སོ། །སེམས་གང་གིས་བརྐུས་ན་ཕམ་པར་འགྱུར་ཞེ་ན།
ཡིད་གཅུགས་པའི་སེམས་ཀྱིས་ལེན་པ་ལ་ལྟུང་བ་མེད་པས། རྐུ་སེམས་ཀྱིས་བརྐུའམ་
བརྐུར་བཅུག་པ་ལ་ཕམ་པར་འགྱུར། མི་མིན་པས་བདག་ཏུ་བཟུང་བ་བརྐུས་ན་ཡང་
ཕམ་པར་འགྱུར་རམ་ཞེ་ན། མིའི་འགྲོ་བ་པའི་རྒྱུད་ཀྱིས་ཡོངས་སུ་བཟུང་བ་བརྐུས་
ན་ཕམ་པར་འགྱུར་ལ། འགྲོ་བ་གཞན་གྱིས་བཟུང་བ་བརྐུས་པས་ཕམ་པར་མི་འགྱུར་
རོ༑ ༑མིས་བཟུང་བ་ལ་གཞན་གྱིས་བཟུང་བར་འདུ་ཤེས་པས་བརྐུས་ན་ཡང་ཕམ་པར་འགྱུར་
རམ་ཞེ་ན། མིའི་རྒྱུད་ཀྱིས་བཟུང་བ་དེར་འདུ་ཤེས་པས་བརྐུས་ན་ཕམ་པར་འགྱུར་རོ། །
གཉིས་པ་རྒྱས་བཤད་ལ་གསུམ། ཡན་ལག་གི་མཚན་ཉིད་དང་། སེལ་
བ་རྒྱས་བཤད། མཐུར་ཐུག་གི་རབ་དབྱེའོ། །དང་པོ་ལ་གསུམ། བདག་པོ་ལ་
དོགས་པ་བཅད་པ། འདུ་ཤེས་ལ་དོགས་པ་བཅད་པ། རིན་ཐང་ལ་དོགས་པ་བཅད་
པའོ། །དང་པོ་ལ་མ་བྱིན་ལེན་གྱི་རྫས་བདག་དེ་ཇི་ལྟ་བུ་ཞེ་ན། དངོས་པོ་ལ་མི་དེ་
དབང་བ་དང་། རྩ་བའི་བདག་པོའམ་གནས་སྐབས་ཀྱི་བདག་པོའི་བསམ་པས་བདག་
གིར་བྱས་པ་དང་། བར་སྐབས་སུ་གཞན་ལ་མ་བསྔོས་པའོ། །དངོས་པོ་ལ་དབང་
བ་ལ་བཞི་སྟེ། དབྱར་རྙེད་ལྟ་བུ་སངས་རྒྱས་བཀའ་སྩལ་གྱིས་བདག་པོར་བཞག་
པ་དང་། ཤོ་གམ་ལྟ་བུ་ཡུལ་ཆོས་ཀྱིས་བདག་པོར་བཞག་པ་དང་། ཕ་ནོར་ལྟ་བུ་
རིགས་རྒྱུད་ཀྱིས་བདག་པོར་བཞག་པ་དང་། ལིངས་བཏབ་ལྟ་བུ་བསམ་སྦྱོར་གྱིས་
བདག་པོར་བཞག་པའོ། །དེ་དག་རྒན་ཞུགས་ལྟ་བུའི་སྟེང་དུ་འཛོམ་པ་སྲིད་ན་གང་
གཙོ་ཞེ་ན། སྔ་མ་སྔ་མ་གཙོ་གསུང་ངོ་། །དེ་ལྟ་ན་གཞུང་དང་པོ་འདི་ལ་བཤད་
ཚོད་གཉིས་སུ་ཡོད་པའི་རྣམ་འབྱེད་ལྟར་ན། བཙོ་བླག་མཁན་གྱི་གོས་རླུང་གིས་

 
ཁྱེར་བ་ཉིད་ན་བདག་པོ་དེའི་བདག་གི་བའི་བསམ་པས་མ་བཏང་བ་ནི་བདག་པོ་ཡོད་
པ་ཡིན་ཏེ། རྩ་བའི་བདག་པོ་ཉིད་དང་མ་བྲལ་བ་ཉིད་ཡིན་པའི་ཕྱིར་རོ། །ཤུགས་
ལ་ཁྱེར་བ་ཉིད་ན་བསམ་པས་བཏང་བ་ནི་བདག་པོ་ཉིད་དང་བྲལ་བ་ཉིད་ཡིན་ནོ། །ཕྲན་
ཚེགས་ལྟར་ན། དགེ་སློང་གི་ཆོས་གོས་ཆོམ་རྐུན་པས་ཁྱེར་བ་ཉིད་ན་དགེ་སློང་གིས་
ཐོབ་ཏུ་རེ་བའི་བསམ་པས་མ་བཏང་བ་ནི་བདག་པོ་དགེ་སློང་ཉིད་དང་མ་བྲལ་བ་ཉིད་
ཡིན་པས་དེ་དགེ་སློང་གིས་བརྐུས་ཀྱང་ཕམ་བར་མི་འགྱུར་རོ། །བདག་པོ་དང་བཅས་
པའི་དུད་འགྲོའི་རྫས་བརྐུས་ན་ཅིར་འགྱུར་ཞེ་ན། འཇིག་རྟེན་གྱི་ཐ་སྙད་སྨྲ་མི་ཤེས་
པ་དུད་འགྲོ་ལ་སོགས་པའི་རྫས་ནི་དུད་འགྲོ་སྐྱོང་བའི་ཞལ་ཏ་བྱེད་པ་དེ་ཉིད་བདག་
པོ་ཡིན་པས། དེ་ལ་བརྟེན་པའི་ལྟུང་བར་འགྱུར། དུད་འགྲོའི་ཟས་སྐོམ་ལ་དེ་ལྟར་
བཞག་གམ་ཞེ་ན། བདག་པོས་དུད་འགྲོ་ལ་བཟའ་ལྟུང་གི་ཕྱིར་རྩ་ཆུ་ལྟ་བུ་བྱིན་པ་
ལ་ནི་དུད་འགྲོ་ཉིད་བདག་པོ་ཡིན་གྱི་ཞལ་ཏ་བྱེད་པ་བདག་པོ་མ་ཡིན་ཏེ། ཡང་ཕྱིར་
བླང་ངོ་སྙམ་པའི་ཞལ་ཏ་བྱེད་པའི་བསམ་པ་དང་འབྲེལ་བ་ཉིད་མེད་པའི་ཕྱིར་རོ།།
བརྒྱུད་ནས་བདག་པོ་ལ་གནོད་ཀྱང་བརྐུས་པར་མི་འགྱུར་ཏེ། བསད་པ་བརྐུས་པ་
མིན་པ་བཞིན་ནོ། །ནགས་མེས་བཏང་བས་རི་དྭགས་ལ་སོགས་པ་བཟུང་བ་དེའི་
བདག་པོ་གང་ཡིན་ཞེ་ན། རྔོན་པ་ལ་སོགས་པ་ལིངས་པ་དག་གིས་ནགས་མེས་གཏོང་
བ་ལ་སོགས་པ་དག་གིས་བཟུང་བའི་ཕྱིར་རི་དྭགས་དང་བྱ་དང་སྡིག་སྦྲུལ་ལིངས་བཏབ་
པ་རྣམས་ལ་ནི་ལིངས་པ་མིན་པ་བདག་པོ་ཉིད་མིན་པས་དེ་རྐུ་སེམས་ཀྱིས་ལེན་ན་
ལིངས་པ་ལ་བརྐུས་པར་འགྱུར་རོ། །གཉིས་པ་ནི། གཏེར་ལ་སོགས་བའི་རྫས་ལ་
བདག་པོ་དང་བཅས་པ་དང་བདག་པོ་མེད་པ་ཡིན་སྙམ་དུ་བྱེ་བྲག་མ་ཕྱེད་པ་ལ་ནི་
བརྐུས་ན་གཞི་ཇི་ལྟ་བ་ལས་ལྟུང་བ་རྣམ་པར་བཞག་སྟེ། བདག་པོ་ཡོད་ན་རིན་ཐང་

 
ཚང་ན་ཕམ་པར་འགྱུར། རིན་ཐང་མ་ཚང་ན་སྦོམ་པོར་འགྱུར་རོ། །གསུམ་པ་
ནི༑ གནས་དུས་ཐ་དད་པས་རྫས་ཀྱི་རིན་ཐང་ཐ་དད་པར་སྣང་ན། གང་གི་རིན་
ཐང་བརྩི་ཞེ་ན། རྫས་ཀྱི་རིན་ཐང་ནི་གང་དུ་བརྐུས་པའི་གནས་དང་གང་གི་ཚེ་བརྐུས་
པའི་དུས་ཀྱིས་རྫས་དེའི་རིན་ཐང་བརྩིའི་གནས་དུས་གཞན་གྱི་རིན་ཐང་མི་བརྩིའོ།།
གཉིས་པ་སེལ་བ་རྒྱས་བཤད་ལ་གཉིས་ལས། དང་པོ་ལྟུང་མེད་ནི། སྐུ་
བར་མ་བསམས་པ་ལ་ཅིར་འགྱུར་ཞེ་ན། ཆོས་གོས་ཀྱི་གདང་བརྐུས་པའི་ཞར་ལ་
ཆོས་གོས་བྱུང་བ་ལྟ་བུ་རྐུ་བར་མ་བསམས་པར་བླངས་པ་ལ་ལྟུང་བ་མེད་དེ། མ་
བྱིན་ལེན་ལ་རྐུ་སེམས་གཙོ་བོའི་ཡན་ལག་ཡིན་བའི་ཕྱིར་རོ། །རྐུ་སེམས་མེད་པར་
རང་གི་ཡིན་པ་དང་རེ་ཞིག་བརྙ་བ་དང་ཡིད་གཅུགས་པའི་སེམས་ཀྱིས་ཐོག་མར་འདི་
ཁོ་བོས་བླངས་སོ་ཞེས་གཞན་ལ་གོ་བར་བྱས་ཏེ་བླངས་ན་ལྟུང་བ་མེད་དོ། །རང་
གི་ལ་རྐུ་སེམས་མེད་པ་སྨོས་ཅི་དགོས་ཤེ་ན། སྐྱིན་པ་འཇལ་དུ་གཞུག་གོ་སྙམ་ནས་
ལེན་པ་སྲིད་བའི་ཕྱིར་རོ། །རྐུ་སེམས་མེད་པ་གསུམ་པོ་དེ་ལས་གཞན་གྱིས་ཀྱང་
བླངས་པ་ལ་ལྟུང་བ་མེད་དོ། །དཔེར་ན་ཁྱེད་ཀྱིས་ཆེ་གེ་མོའི་ཡོ་བྱད་དེ་ཤེས་སམ།
སྨྲས་པ་ཤེས་སོ། །འོ་ན་དེ་བརྐུས་ཞེས་པ་ལྟ་བུ་ལ་འདི་ནི་ཁོ་རང་གི་ཡིན་ནོ་སྙམ་
ནས་ལེན་པ་ལྟ་བུའོ། །རྒྱུ་རྣམ་པར་དག་པ་སྙིང་རྗེས་ཀུན་ནས་བསླངས་ཏེ་སྦྱོར་བ་
རྣམ་པར་དག་པ་བསྒོམས་པ་ལས་བྱུང་བའི་རྫུ་འཕྲུལ་གྱིས་གསད་བྱའི་མི་ལ་སོགས་
པ་ཆོམ་རྐུན་ལྟ་བུ་ལས་འཕྲོགས་ནས་བདག་པོ་ལ་གཏད་པ་ལྟ་བུ་ལ་ཉེས་པ་མེད་དེ།
བརྐུས་སོ་ཁྱེར་རོའི་དགག་བྱ་མེད་པའི་ཕྱིར་རོ། །སྙིང་རྗེ་དང་ལྡན་པའི་སེམས་ཀྱིས་
ན་ཉེས་བྱས་སོ་ཞེས་པ་ནི་སྦྱོར་བ་ལུས་ངག་ཐ་མལ་པ་ཡིན་པས་བརྐུས་སོའི་དགག་
བྱ་ཡོད་པའོ། །

 
གཉིས་པ་ན་སྨད་དུ་འགྱུར་བ་ནི་ལྟུང་བ་ཐམས་ཅད་དུ་སྦྱོར་བ་ལ་ནི་ཉེས་བྱས་
སོ༑ ༑དེའི་དམིགས་བསལ་ནི་ཕམ་པའི་སྡེ་ཚན་དེ་ལ་གལ་ཏེ་སྦྱོར་བ་དེ་དངོས་གཞི་
ཕམ་པའི་ཡིན་ན་སྦོམ་པོ་ཡིན་ལ། སྦྱོར་བའི་སྦྱོར་བ་ཡིན་ན་ཉེས་བྱས་སོ། །འདིར་
ཁ་ཅིག་སྦྱོར་བ་ལ་སྦོམ་པོ་མཚན་ཉིད་པ་ཡིན་ན་ཕམ་ལྷག་བསྐྱེད་ངེས་ཟེར་བ་མི་འཐད་
དེ༑ དགེ་སློང་ལ་སྦྱོར་བ་བྱས་ནས་དགེ་ཚུལ་ལ་མཐར་ཐུག་གྲུབ་པ་དང་། དངོས་
གཞིའི་དུས་སུ་རྐུ་སེམས་མེད་པ་དང་། དུད་འགྲོ་ལ་མིར་ཤེས་པ་དང༌། བརྩམས་
པ་ཙམ་ན་སྦྱོར་བ་མིན་པ་མིན་ནོ་ཞེས་སོགས་དང་འགལ་བའི་ཕྱིར་རོ། །དེ་བཞིན་
དུ་ཕམ་པ་སྐྱེ་བ་ལ་དེའི་སྔོན་དུ་སྦྱོར་སྦོམ་སྐྱེ་བས་ཀྱང་མ་ཁྱབ་བོ། །དེས་ན་མདོ་འདིའི་
དགོངས་པ་ཕམ་པའི་སྦྱོར་བ་ལ་སྦོམ་པོ་བསྐྱེད་པ་ཡིན་ལ། མི་ལ་དུད་འགྲོར་ཤེས་
ནས་གསོད་པར་རྩོམ་པ་དུད་འགྲོ་གསོད་པའི་སྦྱོར་བ་ཡིན་ནོ། །ཕམ་པའི་སྡེ་ཚན་
ལས་འོག་མ་དགེ་འདུན་ལྷག་མའི་སྡེ་ཚན་ལ་ཡང་དེ་བཞིན་དུ་དངོས་གཞིའི་སྦྱོར་བ་
ཡིན་ན་སྦོམ་པོ་དང་སྦྱོར་བའི་སྦྱོར་བ་ཡིན་ན་ཉེས་བྱས་སོ། །མ་ཤ་ཀ་ལྔ་ལ་སོགས་
པ་བརྐུས་ན་ཕམ་པར་འགྱུར་ན་དེར་མ་ཆོག་པ་བརྐུས་ན་ཅིར་འགྱུར་ཞེ་ན། མ་ཤ་
ཀ་ལྔར་མ་ཆོག་པ་བརྐུས་ན་ཡན་ལག་གཞན་ཚང་ཡང་སྦོམ་པོ་སྟེ། རིན་ཐང་གི་
ཡན་ལག་མ་ཚང་བའི་ཕྱིར་རོ། །མིའི་རྒྱུད་ཀྱིས་བཟུང་བ་ཞེས་བཤད་ན་བདག་པོ་
མེད་པའི་གཏེར་ལ་སོགས་པ་བརྐུས་ན་ཅིར་འགྱུར་ཞེ་ན། རྫས་དེ་སྦེད་པར་བྱེད་
པ་རབས་ཆད་དམ། མ་ཆད་ཀྱང་དེ་རིགས་རྒྱུད་ཀྱིས་ཡོད་པར་མ་ཤེས་ཤིང་། ཡུལ་
དེའི་བདག་པོས་ཀྱང་མ་ཤེས་པའི་ནོར་ལྟ་བུ་ནི་བདག་པོ་མེད་པའི་གཏེར་ཞེས་བྱ་ལ།
དེ་ལྟ་བུས་རྐུས་ན་སྦོམ་པོ་སྟེ་དེ་ལ་དོན་གྱིས་བདག་པོ་ཡོད་ཀྱང་བདག་པོ་དོན་རྟོགས་
པ་མེད་པས་མིའི་རྒྱུད་ཀྱིས་ཡོངས་སུ་བཟུང་བའི་ཡན་ལག་མ་ཚང་བའི་ཕྱིར་རོ།།
་

 
གཞན་གྱི་རྫས་བརྐུས་ན་ཕམ་པར་འགྱུར་ན། རང་གི་རྫས་བརྐུས་ན་ཅིར་འགྱུར་
ཞེ་ན། རང་གི་རྫས་རིན་ཐང་ཚང་བ་ཞིག་གཞན་སྐྱིན་པ་གཞལ་དུ་གཞུག་པའི་ཕྱིར་
དུ་རྐུ་སེམས་ཀྱིས་བརྐུས་ན་ཡང་སྦོམ་པོའོ། །རང་གི་རྫས་ལ་འགྲོ་བ་གཞན་གྱིར་
འདུ་ཤེས་པས་བརྐུས་ན་ཡང་སྦོམ་པོའོ། །བདག་གིར་བྱ་བའི་བསམ་པ་མེད་པར་
བདག་པོ་དང་བྲལ་བའི་བསམ་པ་ཙམ་གྱིས་ཕྲལ་ན་ཅིར་འགྱུར་ཞེ་ན། རང་གིས་
བདག་གིར་མ་བྱས་པར་འདམ་རྫབ་ལ་སོགས་པར་སྦ་བ་དང་། སྲེག་པ་སོགས་ཆུད་
གསན་པ་དང་། རི་དྭགས་སོགས་རྒྱས་ཟིན་པ་བཏང་བ་ལ་སོགས་པས་ནོར་བདག་
པོ་དང་བྲལ་བར་བྱེད་ན་ཡང་རིན་ཐང་ཚང་ན་སྦོམ་པོའོ། །གནོད་པ་བྱ་བའི་བསམ་
པས་ཕྲལ་བ་ལ་སྦོམ་པོར་འགྱུར་ན། སེམས་གཞན་གྱིས་ཕྲལ་པ་ལ་ཅིར་འགྱུར་ཞེ་
ན༑ གནོད་པ་བྱ་བའི་བསམ་པ་མེད་པར་སྙིང་རྗེ་དང་ལྡན་པའི་སེམས་ཀྱིས་རི་དྭགས་
རྒྱ་ལ་ཟིན་པ་བཏང་སོགས་བྱས་ན་ཉེས་བྱས་སོ། ཕམ་པའི་དངོས་གཞིར་སྐྱེད་པའི་
སྦྱོར་བ་ལ་སྦོམ་པོར་འགྱུར་ན། སྔར་ཕམ་པའི་སྦྱོར་བ་བྱས་ནས་ཕྱིས་ཕམ་པར་འགྱུར་
བ་མ་བྱས་པར་བར་སྐབས་སུ་ཕྱིར་ལོག་ན་ཅིར་འགྱུར་ཞེ་ན་སྔར་ཕམ་པའི་སྦྱོར་བ་
བྱས་ན་ཕྱིས་བཅོས་ནས་བཟློག་ཏུ་ཟིན་ཀྱང་སྔར་གྱི་སྦྱོར་བ་དེ་མ་བྱས་པ་ཉིད་མིན་
པས་སྦོམ་པོའོ། །སྦྱོར་བ་ལ་སྦོམ་པོ་དང་སྦྱོར་བའི་སྦྱོར་བ་ལ་ཉེས་བྱས་ཡིན་ན་དེ་
གཉིས་ཀྱི་ཁྱད་པར་གང་ཞེ་ན། བརྐུ་བར་བྱ་བའི་རྫས་ལ་ནོམ་པའི་སྔ་རོལ་གྱི་རང་
གི་གནས་ནས་ཁྲི་ལས་ལྡང་བ་དང་། ཤམ་ཐབས་གོན་པ་ལ་སོགས་པ་ནི་སྦྱོར་བའི་
སྦྱོར་བ་ཉིད་ཡིན་ལ། རྫས་ལ་ནོམ་པ་ནས་གནས་ནས་གནས་སུ་སྦེད་པར་མི་བྱེད་
བའི་བར་སྦྱོར་བ་ཡིན་ནོ། །སྦྱོར་བའི་སྦྱོར་བ་ཐམས་ཅད་ལ་ཉེས་བྱས་གཅིག་ཁོ་ན་
ཡིན་ནམ་ཞེ་ན། གཞན་གྱི་རྫས་རང་གིས་ཁྱེར་བ་བདག་པོ་མངོན་སུམ་ན་ཡོད་ལ་

 
གོམ་པ་བསྐྱེད་པའམ། ཕྲི་བའི་སྒོ་ནས་བརྐུ་ན་གོམ་པ་རེ་རེ་ལ་སྦྱོར་བའི་སྦྱོར་བ་ཐ་
དད་པ་ཡིན་ཏེ། རྫས་རང་ལ་ཡོད་པ་དང་བདག་པོ་མངོན་སུམ་ན་ཡོད་པའི་ཕྱིར་
རོ༑ ༑མི་སྣང་བར་འགྲོ་བའི་རྐང་པ་བཏེག་པ་དེ་སྦྱོར་བ་ཡིན་ནོ། །སྦྱོར་བ་གཅིག་
ལ་ལྟུང་བ་ཡང་གཅིག་ཏུ་འགྱུར་བས་ཁྱབ་བམ་ཞེ་ན། སེམས་ཅན་དེའི་གཞི་ལ་བརྐུས་
པ་དང་མཚོན་གྱིས་བཏབ་པ་དང་གཟས་པ་དང་སྐུར་བ་བཏབ་པ་ལ་སོགས་པ་བྱེད་
ན་སེམས་ཅན་སོ་སོ་ལ་བརྟེན་པའི་སྦྱོར་བ་དང་དངོས་གཞི་ཐ་དད་དུ་འགྱུར་ཏེ་ཡུལ་
ཐ་དད་པའི་ཕྱིར་རོ། །ནོམ་ཉུག་ལ་སྦོམ་པོ་ཡིན་ན་གྲུ་ཕུར་པ་ལས་བཀྲོལ་བ་ལ་སྦོམ་
པོར་འགྱུར་རམ་ཞེ་ན། གྲུ་ཕུར་པ་ལས་བཀྲོལ་བ་ནི་གྲུ་ལ་རེག་པ་མིན་པས་སྦྱོར་
བ་ཡིན་ནོ། །
གསུམ་པ་མཐར་ཐུག་གི་རབ་དབྱེ་ནི། མ་བྱིན་པར་ལེན་པའི་དངོས་གཞི་
བསྐྱེད་པའི་ཚིགས་དེ་གང་ཞེ་ན། རྨ་ཚོ་ན་རེ། རྫས་གནས་ནས་སྦོས་པ་ཡིན་ཟེར།
འོ་ན་རྫས་བདག་གི་ལྐོག་ཏུ་ཞལ་ཏ་བས་སྦས་པ་བརྐུ་བའི་ཚེ་གནས་ནས་སྤོས་ན་ཕམ་
པར་འགྱུར་རོ། །འདོད་ན། བརྣོགས་ན་བརྐུས་པ་ཡིན་ཞེས་དང་། ཊིཀྐར། གནས་
ནས་སྤོ་བར་བྱེད་ཅིང་དངོས་པོ་ཚང་བ་ཡིན་དུ་ཟིན་ཀྱང་སྦོམ་པོར་འགྱུར་གྱི་ཕམ་
པར་ནི་མི་འགྱུར་ཏེ། བརྐུ་བར་ངེས་པ་མེད་པའི་ཕྱིར་ཞེས་པ་དང་འགལ། ཞིང་
ཁང་བརྐུ་བ་ཡང་མི་སྲིད་པར་འགྱུར་རོ། །ཞེས་ཟེར་རོ། །ཁ་ཅིག་བསམ་པའི་ཕྱིར་
བྱ་བས་ཁྱབ་པ་ཡིན་ཏེ། བཤལ་བ་ལ་ངོས་ལས་འདས་པ་ན་བརྐུས་པ་བཞིན་ཞེས་
ཟེར་བ་མི་འཐད་དེ། འོག་གཟུར་གཤགས་བཀྱེ་སྟེ་བརྐུ་བའི་ཚེ་རྒྱལ་བ་ན་བརྐུས་
པར་ཐལ། གཤགས་བྱ་བའི་བསམ་པ་མཐར་ཐུག་པའི་ཕྱིར་རོ། །རྒྱ་ན་རེ། གྲུབ་
བློ་སྐྱེས་པ་ཡིན་གསུང་བའང་མི་འཐད་དེ། གཏམས་པ་སྦས་པ་ལ་སྔར་བརྣོགས་

 
པའི་ཚེ་བརྐུས་པར་ཐལ། གྲུབ་བློ་ཡོད་པའི་ཕྱིར། གཞན་ཡང་མཐར་ཐུག་གི་རབ་
དབྱེ་དུ་མ་སྨོས་པ་དོན་མེད་དུ་འགྱུར་བས་མཐར་ཐུག་གཅིག་ཏུ་བཞག་ཏུ་མེད་ཅེས་
ཁ་ཅིག་ཟེར། རང་ལུགས། གྲུབ་བློས་ཁྱད་པར་དུ་བྱས་པའི་གནས་སྤོས་ཡིན་ཏེ།
ལུང་དུ་གནས་སྤོས་གསུམ་མཐར་ཐུག་ཏུ་གསུངས་པའི་ཕྱིར་དང་། འགྲེལ་བའི་དཀྱུས་
རྣམས་ཀྱང་དེར་གསལ་བའི་ཕྱིར་དང་། མཛོད་དུའང་གནས་སྤོས་སུ་གསུངས་པའི་
ཕྱིར་རོ། །གྲུབ་བློ་མེད་པའི་གནས་སྤོས་པ་ཙམ་ཡང་མཐར་ཐུག་མ་ཡིན་ཏེ། རྐུན་
པོ་རྣམས་ལ་ཞེས་དང་། འདི་ལ་བློ་གྲོས་ཐ་དད་པ་ཞེས་དང་། ཊིཀྐར། གང་མཐུས་
བཀྲི་དགོས་སམ་སྒྲ་ཕྱུང་སྟེ་བདའ་དགོས་པ་ན་ནི་དེ་མི་སྣང་བར་གྱུར་པ་ཉིད་དུ་ཕྱིན་
ཀྱང་བརྐུས་པ་མ་ཡིན་ཏེ། ཇི་སྲིད་དུ་བག་ཚ་བ་མེད་པའི་ཡུལ་དུ་མ་ཕྱིན་ནམ་དབང་
དུ་བྱས་པར་མ་གྱུར་གྱི་བར་དུ་བརྐུས་པ་མིན་ནོ་ཞེས་དང་། གལ་ཏེ་གཏེར་ལ་སོགས་
པ་རང་གི་གནས་སུ་ཟིན་ཀྱང་དེའི་ཁ་བྱེ་བ་ལ་སོགས་པས་སྣང་བར་གྱུར་ན་དེའི་ཚེ་
བརྐུས་པ་ཞེས་བྱའོ། །ཅི་སྟེ་ཤིན་ཏུ་ཐག་རིང་པོ་ནས་དྲངས་ཏེ། རྐང་པའི་དྲུང་དུ་
འོངས་ཀྱང་ཇི་སྲིད་དུ་སྣང་བར་མ་གྱུར་ན་དེ་ཡང་བརྐུས་པར་མི་འགྱུར་ཏེ། གྲུབ་
པའི་བློ་མེད་པའི་ཕྱིར་རོ། །གལ་ཏེ་རྐུན་མ་མང་པོ་ཞིག་ཡོད་པ་ལས་གཅིག་ཁོ་ན་
ཞིག་གིས་གལ་ཏེ་མཐོང་ན་ཡང་ཐམས་ཅད་ཀྱིས་མཐོང་བ་ཁོ་ན་ཡིན་ནོ་ཞེས་སོ།།
གནས་ནས་སྤོས་པའི་དོན་ཡང་འདུག་ས་སྤོས་པ་དེ་ཙམ་ཡང་མིན་ཏེ། ཊིཀར། གནས་
ནས་སྤོས་པ་ཞེས་བྱ་བ་ནི་ཕུད་པ་ཡིན་པར་ཤེས་པར་བྱའོ་ཞེས་དང་། འོད་ལྡན་དུ།
གནས་ནས་གནས་སུ་སྦེད་པར་བྱེད་ཅེས་བྱ་བ་ནི། གནས་གང་ན་རྫས་ཡོད་པ་དེ་
ནས་གཞན་དུ་སྦེད་པར་བྱེད་པ་སྟེ། དཔེར་ན། གལ་ཏེ་བརྩད་པས་བརྐུ་བ་ན་འོག་
གཟུར་བརྩད་ལ་དེར་དེ་ཕ་རོལ་ཀྱི་རེ་བ་མ་ཆད་པའི་གནས་ནས་རེ་བ་ཆད་པའི་གནས་

 
སུ་ཕྱིན་པར་བྱེད་པ་ནི་གནས་ནས་གནས་གཞན་དུ་སྦེད་པར་བྱེད་པ་དང་། གལ་
ཏེ་བླའི་གྲྭར་རྩོད་ན་དེར་ཕ་རོལ་པོ་མ་ཕམ་པའི་གནས་ནས་ཕམ་པའི་གནས་སུ་ཕྱིན་
པར་བྱེད་པ་ནི། གནས་ནས་གནས་གཞན་དུ་སྦེད་པར་བྱེད་པ་ཞེས་བྱ་བ་ལ་སོགས་
པ་སྦྱར་བར་བྱེད་པ་ལྟ་བུའོ། །ཞེས་སོ། །ཕམ་པ་བསྐྱེད་པའི་ཚེ་རང་ལ་གྲུབ་བློ་
མངོན་འགྱུར་མི་དགོས་ཏེ། མངགས་པས་གནས་ནས་སྤོས་པའི་ཚེ་མཐར་ཐུག་ཡིན་
པའི་ཕྱིར་དང་། མཛོད་དུ། མི་དགེ་བརྒྱད་ཀྱི་བར་དག་དང་། །སེམས་པ་ཅིག་
ཅར་ལྷན་ཅིག་འབྱུང་། །ཞེས་གསུངས་པའི་ཕྱིར། དེས་ན་འདིའི་མཐར་ཐུག་འཕེན་
པས་འགྲུབ་པ་ཡིན་ནོ། །མངགས་པ་དང་གསང་སྔགས་དག་གིས་བརྐུ་བ་ན་བློ་གྲོས་
གཅིག་པའི་ཕྱིར་གྲུབ་བློ་ཡོད་པར་འགྱུར་རོ། །ད་ནི་བརྐུ་ལུགས་ཐ་དད་པ་དག་གི་
མཐར་ཐུག་བསྟན་པར་བྱ་སྟེ། ཁུར་དེ་བྱས་ནས་བརྐུ་བ་ལ་ནི་རྫས་དེ་སྡུད་པའི་ཚེ་
བརྐུས་པ་མིན་གྱི། ནམ་ཁུར་བརྐུས་པ་ན་བརྐུས་པའོ། །སྡུད་པའི་ཚེ་ཡང་བརྐུ་སེམས་
ནི་ཡོད་དོ། །མེ་ཏོག་ལ་སོགས་པ་བཏུས་ནས་གཟོད་བརྐུའོ་སྙམ་པ་ལ་ནི་བཏུ་བའི་
ཚེ་བརྐུས་པ་མིན་གྱི་ཕུང་པོ་བརྐུས་པ་ན་བརྐུས་པའོ། །ཆུ་ལ་སོགས་པར་ཤིང་ལ་
སོགས་པ་སྤྱིངས་ཏེ་བརྐུ་བ་ནི་ཆུ་ལྟ་བུའི་གནས་ཀྱི་སྟེང་ནས་ཤིང་ལྟ་བུའི་རྫས་ཀྱི་སྟེང་
བྱིང་ན་བརྐུས་པའོ། །དེས་ན་ཐུར་དུ་བལྟ་བའི་ངོས་ནུབ་པ་ཙམ་གྱིས་བརྐུས་པ་མ་
ཡིན་ནོ། །འདི་ལ་ཁ་ཅིག་ན་རེ། དགེ་སློང་དེའི་བསམ་པ་ལ། རེ་ཞིག་སྤྱིང་བར་
བྱ་ལ་ཕྱིས་དབྱུང་ངོ་སྙམ་ན། བྱིང་པ་ཙམ་ན་བརྐུས་པ་མ་ཡིན་ཏེ། དེའི་ཚེ་བརྐུ་
བའི་བསམ་པ་མེད་པའི་ཕྱིར། དེས་ན་གཞན་དུ་འཁྱེར་བའི་ཚེ་བརྐུས་པ་ཡིན་ནོ་ཞེས་
ཟེར་རོ། །དེ་ནི་མི་འཐད་དེ། སྤྱིངས་པ་དེར་ཕྱིས་དབྱུང་ངོ་སྙམ་པའི་བློ་གྲོས་གང་
ཡིན་པ་དེ་ནི་ཆོས་ཅན། ད་གཟོད་བརྐུ་བའི་བློ་མ་ཡིན་པར་ཐལ། བརྐུས་ཟིན་གཞན་

 
དུ་བསྐུར་བའི་བློ་གྲོས་ཡིན་པའི་ཕྱིར་རོ། །དེས་ན་བྱིང་བ་ན་བརྐུས་པར་འགྱུར་ཏེ།
བྱིང་བར་བྱེད་པའི་ཚེ་རྐུ་སེམས་ཡོད་པའི་ཕྱིར་ཏེ། དེའི་ཚེ་ཡང་ལུང་གིས་ལྟུང་བ་
རྣམ་པར་གཞག་པའི་ཕྱིར་རོ། །ཤིང་ལ་སོགས་པའི་རྫས་བཤལ་ནས་བརྐུ་བ་ལ་ནི།
ཤིང་ལྟ་བུའི་འོག་གི་ངོས་ཀྱི་ས་གཞི་མཚམས་གྱོང་གྲུགས་སོགས་ལས་རྫས་དེའི་ངོས་
ཅིག་ཤོས་ཕྱི་མ་འདས་ན་བརྐུས་པའོ། །མཚམས་གཅིག་ལས་འདས་པས་ཀྱང་བརྐུས་
པ་ཡིན་ནམ་ཞེ་ན། བརྐུ་བྱའི་རྫས་ཀྱིས་ས་གཞི་ཁྱབ་པའི་ཁོངས་སུ་གཏོགས་པའི་
མཚམས་དེ་དང་ལྡན་པ་ཉིད་ལ་ནི་ནོན་པའི་མཚམས་ལས་འདས་པ་ཙམ་གྱིས་བརྐུས་
པ་མ་ཡིན་ཏེ། རྫས་ཀྱི་ཕྱི་མཐའི་དུམ་བུ་དེ་ཙམ་གྱིས་འདས་པ་ཙམ་ཡིན་པའི་ཕྱིར་
རོ༑ ༑འདས་པ་དེ་ཉིད་བརྐུས་པར་འགྱུར་རོ་ཞེ་ན། མི་འགྱུར་ཏེ། རྫས་གཅིག་
ཏུ་འབྲེལ་བ་ལ་དུམ་བུར་བརྐུར་ཡང་མི་རུང་བའི་ཕྱིར། མཚམས་ཇི་ལྟ་བུ་ཞེ་ན།
· དེ་ནི་གཉིས་ཏེ། གསལ་བུ་དང་མི་གསལ་བའོ། །དང་པོ་ནི། བརྐོས་པ་དང་རྩིག་
པ་དང་ཆུ་ཀླུང་སོགས་སོ། །གཉིས་པ་དེའི་མཚན་ཉིད་ནི། གྱོང་གྲུགས་ས་ཞག་
འདྲ་བ་དང༌། སེར་ཁ་གས་པ་དང་། ཡི་གེ་ལ་སོགས་པ་བྲིས་པ་དང་། ཚོན་མི་
གཅིག་པའི་ཁ་དོག་གཞན་དང་། སྒོ་གླེགས་ལ་སོགས་པའི་བར་མཚམས་དང་། ཞིང་
གི་ནང་རྒལ་ལ་སོགས་པའི་བར་ཆད་དག་གོ །སྲོག་ཆགས་ཀྱི་ལུས་གཅིག་ཡིན་པས་
བར་ཆད་གཅིག་ཡིན་ནམ་ཞེ་ན། སྲོག་ཆགས་ལ་ནི་རྩིབ་མ་ལ་སོགས་པ་ཐ་དད་པར་
རྟག་ཏུ་རུང་བ་རྣམས་བར་ཆད་ཉིད་ཡིན་ནོ། །ས་ལ་སོགས་པའི་སྟེང་དུ་རྩ་ལ་སོགས་
པ་བཏིང་བ་ལ་ནི་གདིང་བ་བཏིང་བ་ཉིད་རྫས་དེའི་གནས་ཉིད་ཡིན་པས་རྩ་ལྟ་བུའི་
མཚམས་ལས་འདས་ན་འདས་པ་དང་། མ་འདས་ན་མ་འདས་པ་ཡིན་གྱི། ས་ལྟ་
བུའི་མཚམས་ལས་འདས་པས་འདས་པ་མ་ཡིན་ཏེ། གདིང་བ་དེས་བར་དུ་ཆོད་པའི་

 
ཕྱིར་རོ། །ཤིང་ལ་སོགས་པ་སྐྱེ་བ་ནི། རྫས་བཞག་པ་དང་འདྲ་བར་གནས་དེ་ནས་
བསྐྱོད་པ་ན་བརྐུས་པ་ཡིན་གྱི་བཏོན་པ་ཙམ་གྱིས་བརྐུས་པ་མ་ཡིན་ནོ། །རྒྱན་ལ་སོགས་
པ་ལག་པ་ལྟ་བུ་ལ་བསྐོན་པ་ནི་ལག་པ་ལྟ་བུ་ལས་ཕུད་ན་བརྐུས་པ་ཡིན་ནོ།། །
ཤོ་གམ་ནི་ཤོ་གམ་གཞལ་དགོས་པའི་ས་ལས་འདས་ན་བརྐུས་པའོ། །འདི་
ལ་བཞི། ས་གང་ལ་དབང་བ་དང་། བདག་པོ་གང་དང་། དངོས་པོ་གང་ལ་དང་།
ཚད་ཇི་ཙམ་མོ། །དང་པོ་རྒྱལ་པོས་བསྲུངས་བའི་ས་ཡིན་པ་དང་། ཡུལ་ཆོས་ཀྱིས་
འབེབས་ཤིང་རིལ་པོའམ་བྱེད་འདས་གང་རུང་ངོ་། །གཉིས་པ་རྒྱལ་པོ་བསྲུང་སྐྱོབ་
སྦེད་ཀུན་འགེང་པ་སྟེ། རིམ་བཞིན་རང་གི་དང་། རང་དགྲ་དང་ཕྱི་དགྲ་དང་།
ཆོམ་རྐུན་པ་དང་གསུང་ངོ༌། །ཁ་ཅིག །གཞན་གྱི་དམག་དང་། རང་གི་དང་།
ཚོར་བ་ནང་གི་དང་། སྙོན་པ་སྟེ་དབང་ཚོད་ལེན་པ་གསུང་ངོ་། །གསུམ་པ་ནི་ཟང་
དུ་བྱེད་པ་སྟེ། དེ་ལྟ་མིན་ན་དགེ་སློང་གོས་དང་བཅས་པ་དང་ལམ་བརྒྱགས་དང་
བཅས་ཏེ་ལམ་དུ་འཇུག་ཏུ་མི་རུང་བར་འགྱུར་ལ། རྩ་བའི་བྱེ་བྲག་བཤད་པར། མཆོད་
རྟེན་དང་། མཁན་པོ་དང་། སློབ་དཔོན་དང་། སྐྱེས་ཀྱི་ཕྱིར་བསྐུར་བ་རྣམས་
ལས་ཤོ་གམ་སྦྱིན་པར་མི་བྱའོ། །ཅིའི་ཕྱིར་ཞེ་ན། དེ་ནི་ཉོ་ཚོང་བྱ་བའི་རྒྱུར་མི་
འཁྱེར་བས་སོ། །ཞེས་སོ། །
བཞི་པ་ནི་ཁྲིམས་ལས་ཇི་ལྟར་འབྱུང་བ་སྟེ། འོད་ལྡན་དུ། ཟོང་ལ་ནི་ཉི་
ཤུ་ཆ་ཤོ་གམ་ཡིན་ལ། རྩྭ་དང་ཤིང་ལ་སོགས་པ་ནི་དྲུག་ཆ་ཡིན་ནོ་ཞེས་སོ། །ཤོ་
གམ་གཞལ་དགོས་པར་ཕྱིན་ནས་ཡང་ཕྱིར་ལོག་གམ། གཞན་དུ་བཟུར་ནས་འགྲོ་
བ་ལ་ནི་ཡུལ་ཆོས་གང་ཡིན་པའི་ཁྲིམས་དང་སྦྱར་རོ། །དེས་གྲུ་བཙས་དང་། ལག་
ཅན་ཡང་མཚོན་ནོ། །མི་བརྐུ་བ་ལ་མང་དུ་ཡོད་པས་གང་གི་ཚེ་བརྐུས་པ་ཡིན་ཞེ་

ན༑ མི་ལ་གལ་ཏེ་བརྡ་བྱས་ནས་བརྐུ་ན་བརྡ་དེ་གྲུབ་པ་ན་བརྐུས་པའོ། །གསང་
སྔགས་དག་གིས་བརྐུ་ན་མི་དེ་སྣང་བ་ན་བརྐུས་པ་ཡིན་ནོ། །གལ་ཏེ་བྱ་སྤར་བ་དེ་
ལྟར་བྱས་ཏེ་བརྐུ་ན་བྱས་སྤར་བ་ན་བརྐུས་པ་ཡིན་ཏེ། བྱ་སྨོས་པས་རྫས་གཞན་ཡང་
མཚོན་ཏེ། ནམ་མཁའ་ནི་མཚམས་གཞན་ཡིན་པའི་ཕྱིར་རོ། །དུད་འགྲོ་བཏགས་
པ་ཇི་ལྟར་བརྐུས་པ་ཡིན་ཞེ་ན། རི་དྭགས་ལྟ་བུའི་དུད་འགྲོ་བཏགས་པ་ནི་རི་དྭགས་
དེ་བཀྲོལ་བ་ན་བརྐུས་པ་ཡིན་ནོ། །མིས་ལོངས་སྤྱོད་པའི་དུད་འགྲོ་ཕུར་པ་ལྟ་བུ་ལ་
བརྟོད་པ་དང་། ཁྱུ་ལས་བཀར་ཏེ་བརྐུ་བ་རྣམ་པ་གཉིས་ནི་བདག་པོ་དང་རྫི་བོ་ཕྱི་
བཞིན་ཡོད་ན་དེ་གཉིས་དང་བདག་པོ་དང་རྫི་བོ་མེད་ན་ཁྱུ་མི་སྣང་བར་གྱུར་པ་ན་
བརྐུས་པ་ཡིན་ནོ། །གསང་སྔགས་ཀྱིས་གཏེར་ལ་སོགས་པ་བརྐུ་ན་གང་གི་ཚེ་བརྐུས་
པ་ཡིན་ཞེ་ན། གསང་སྔགས་དག་གིས་གཏེར་ལ་སོགས་པ་འདྲེན་པ་ནི། ཁ་བྱེ་བའམ་
ཐག་རིང་ནས་འཕོས་ཏེ་སྣང་བ་ན་བརྐུས་པ་ཡིན་ནོ། །རྐུན་མ་མང་པོ་ཡོད་པ་ལས་
གཅིག་ཁོ་ནས་མཐོང་ན་ཡང་ཐམས་ཅད་ཀྱིསཾ་མཐོང་བ་དང་འདྲ་སྟེ། བློ་གྲོས་གཅིག་
པའི་ཕྱིར་རོ། །གཏེར་བཞིན་དུ་གཞན་ལ་ཡང་ཤེས་པར་བྱའོ། །གོམ་པ་བསྲི་བ་
ལ་སོགས་པས་བརྐུ་ན་གང་གི་ཚེ་བརྐུས་པ་ཡིན་ཞེ་ན། ཕྱི་བཞིན་འབྲང་བ་ལྷན་ཅིག་
གནས་པ་དང་། ནང་བྱན་བྱེད་པ། ཆོས་གོས་སོགས་འབུལ་བའི་བྱ་བ་སྒྲུབ་པར་
བྱེད་པ་ཉེ་གནས་དག་གིས་གོམ་པ་ཕྱིར་ནུར་བ་དང་། ནང་དུ་འབྱངས་པ་དང་། གཤོང་
ལ་སོགས་པར་འབྱམས་པ་གབ་པ་དང་། གནས་ཁང་ལྟ་བུར་འཇུག་པ་དང་། ཁང་
ཐོག་ལྟ་བུར་འཇོག་པ་དག་གིས་སྔ་མ་ལྟར་མི་སྣང་བར་གྱུར་པ་ན་བརྐུས་པ་ཡིན་གྱི།
དེ་གཉིས་ཀྱིས་རྫས་དེ་བླངས་པ་ཙམ་ནི་བརྐུས་པ་མིན་ནོ། །གྲུ་ཇི་ལྟར་བརྐུས་པར་
བཞག་ཅེ་ན། གྲུ་བརྐུ་བ་ནི་སྐབས་དང་ཡུར་པོ་ཆེ་དང་། ཆུ་འདལ་པ་དག་གིས་

 
བརྐུ་ན་ཡང་མི་སྣང་བའི་ཚེ་བརྐུས་པ་ཡིན་ནོ། །ཆུ་ཀླུང་ཆེན་པོ་ལ་རྒྱུན་འབབ་པའི་
ཕྱོགས་དང་མཐུན་པ་ཉིད་ཀྱིས་བརྐུ་ནའང་མི་སྣང་བར་གྱུར་པ་ན་བརྐུས་པ་ཡིན་ནོ།།
ཆུ་ཀླུང་ཆེན་པོ་དེའི་ཐད་ཀར་བརྐུ་ན་ཡང་ཕ་རོལ་གྱི་འགྲམ་དུ་སྤུ་མི་སྣང་བར་གྱུར་
པ་ན་བརྐུས་པ་ཡིན་ནོ། །ཕ་རོལ་གྱི་འགྲམ་སྣང་ན་ཇི་ལྟར་བརྐུས་པ་ཡིན་ཞེ་ན། འགྲམ་
མི་སྣང་བ་དེ་ལས་གཞན་སྣང་བ་ཉིད་ལ་ནི། ཕ་རོལ་ཀྱི་འགྲམ་དེར་ཕྱིན་པ་ན་བརྐུས་
པ་ཡིན་ནོ། །རྒྱུན་ལས་བཟློག་ཕྱོགས་ལ་ཇི་ལྟར་བརྐུས་པ་ཡིན་ཞེ་ན། རྒྱུན་ལས་
བཟློག་པའི་ཕྱོགས་སུ་འདྲེན་པ་ལ་ནི་བརྐུ་བའི་བསམ་པས་གྲུ་ཚུགས་ལས་འདས་ན་
བརྐུས་པའོ། །གྲུ་ཚུགས་ནི། གྲུ་ཕ་རོལ་ནས་ཚུ་རོལ་ཏུ་བཀྲི་བར་བྱེད་པའི་ཕྱོགས་
དེ་ནི་གྲུ་ཚུགས་ཡིན་ནོ། །གྲུ་ཚུགས་མེད་ན་གྲུ་གདགས་པའི་ཚད་གནས་ཡིན་ནོ།།
གཞན་གྱི་ཞིང་ལ་སོགས་པ་ལ་ཆུ་གཏོང་འགོག་གིས་ལོ་ཐོག་བརྐུ་བ་དེ་ཇི་ལྟར་རིག་
པར་བྱ་ཞེ་ན། གྲུབ་པ་ན་བརྐུས་པ་ཡིན་ནོ། །གང་ན་དགེ་སློང་རང་གིས་ཞིང་ལས་
ཀྱི་མཐའ་ལོ་ཐོག་འཕེལ་བའོ། །གང་གི་ཚེ་ན་ཆུ་མོད་པའི་ཚེ་གཏོང་བའམ་དཀོན་
པའི་ཚེ་འགོག་པ་ནའོ། །གང་དུ་ན། གཞན་གྱི་ལས་ཀྱི་མཐའ་དག་ལའོ། །ཅིའི་
ཆེད་དུ་ན། རང་གི་ལས་ཀྱི་མཐའ་གྲུབ་པ་དེའི་ཆེད་དུའོ། །གྲུབ་པ་ཁྱད་པར་ཇི་
ལྟ་བུ་ན་རྒྱུན་པའི་ཞིང་གི་སྐྱེད་མ་གཏོགས་པ་སྟེ་དེ་བརྩི་བར་མི་བྱའི་ཆུ་གཏོང་འགོག་
བྱས་པ་ལས་བྱུང་བ་དེ་བརྩི་བར་བྱ། གཞན་གྱི་ལས་ཀྱི་མཐའ་གྲུབ་ན་ཡང་བརྐུས་
པ་ཡིན་ནམ་ཞེ་ན། གཞན་ལ་གྲུབ་པ་ལས་གཞན་དུ་ཕུང་བར་གྱུར་པ་ན་བརྐུས་པའོ།།
བསམ་པ་གང་གིས་ཤེ་ན། རང་གི་གྲུབ་པར་བྱ་གཞན་གྱི་ཕུང་བར་བྱ་བ་དེར་འདུན་
པས་སོ། །དེ་གཉིས་ནི་བརྐུ་བའི་བློ་ཡིན་ནོ། །འདིའི་རིན་ཐང་ནི་རང་གི་ལྷག་པའི་
ཆ་དང་གཞན་གྱི་ཕུང་བའི་ཆ་གཉིས་མཐུན་པ་ཉིད་བརྩིའི་རང་གི་ལྷག་ཀྱང་གཞན་

 
གྱི་མ་བྲི་བའམ། གཞན་གྱི་བྲི་ཡང་རང་གི་མ་ལྷག་ན་བརྩི་བར་མི་བྱ་སྟེ། འོད་ལྡན་
དུ༑ ཕ་རོལ་གྱི་ཉེས་པའི་ཚད་ལྷག་པར་གྱུར་ནའོ་ཞེས་བཤད། རྐུན་པོ་རྣམས་ལ་
ཤས་ཐོབ་པའི་དེའི་ཆེད་དུ་ལམ་རྒྱུས་གོ་བར་བྱེད་པ་ལ་ནི་རྐུན་ཤས་ཐོབ་ན་བརྐུས་
པ་ཡིན་གྱི། རྐུན་པོས་བརྐུས་པ་ཙམ་གྱི་ཚེ་ན་བརྐུས་པ་མ་ཡིན་ཏེ་བློ་གྲོས་ཐ་དད་
པའི་ཕྱིར་རོ། །དགེ་སློང་གིས་ས་གཞི་དང་ཁང་ཁྱིམ་ལ་སོགས་པ་དག་རིབ་མ་དང་
རྩིག་པ་ལ་སོགས་པས་ཡོངས་སུ་བསྐོར་ནས་བརྐུ་བ་ལ་ནི་མཐའ་ཕན་ཚུན་གྱི་མཚམས་
སྦྱོར་བ་ན་བརྐུས་པ་ཡིན་ནོ། །དགེ་སློང་གིས་གཤགས་ཀྱིས་ཕ་རོལ་ཀྱི་རྫས་འཕྲོག་
པར་འདོད་པ་ན་གལ་ཏེ་བླའི་གྲར་ནི་གཤགས་དེ་རྒྱལ་ན་བརྐུས་པ་ཡིན་ནོ། །གལ་
ཏེའི་འོག་གཟུར་གཤགས་བཀྱེ་ན་ནོར་བདག་ཕ་རོལ་པོས་བཤགས་ཀྱི་སྦྱོར་བ་བཏང་
ན་བརྐུས་པ་ཡིན་ནོ། །འོག་གཟུར་གཤགས་རྒྱལ་བ་ཙམ་དེ་ནི་སྦྱོར་བ་ཉིད་དོ། །
གཉིས་པ་བསླབ་བྱ་ལ་གཉིས། ཤོ་གམ་པ་དང་འབྲེལ་པའི་བསླབ་བྱ་དང་།
བསླབ་བྱ་གཞན་བསྟན་པའོ། །ཤོ་གམ་བརྐུ་བའི་སེམས་མེད་པ་ལ་རང་གི་རྫས་གཞན་
གྱིས་ཤོ་གམ་གཞལ་དགོས་ཀྱི་ས་ནས་འདས་པའམ། གཞན་གྱི་ཤོ་གམ་གཞལ་དགོས་
ཀྱི་རྫས་འདས་པ་ལ་ཤོ་གམ་དུ་གཏོགས་པའི་མ་བྱིན་ལེན་གྱི་ཉེས་པ་འབྱུང་བར་དོགས་
པ་མི་བྱའོ། ཤོ་གམ་གཞལ་དགོས་ཀྱི་རྫས་དགེ་སློང་གི་ལག་ནས་ཚོང་པས་ཁྱེར་
ཏེ་ཤོ་གམ་གྱི་གནས་སུ་ཕྱིན་པ་ན་རྫས་དེའི་ཤོ་གམ་གང་གིས་སྦྱིན་ཞེ་ན། ཚོང་པ་
གང་གིས་དགེ་སློང་གི་ལག་ནས་རྫས་བླངས་པ་དེ་ཉིད་ཀྱིས་རྗེས་དེའི་སྣོད་ཉིད་ལས་
ཤོ་གམ་འདི་སྦྱིན་པར་བྱ་བ་ཡིན་ཞིང་དགེ་སློང་གིས་ཀྱང་འདིས་རང་གི་སྣོད་འདི་
ལས་ཤོ་གམ་སྦྱིན་པར་འགྱུར་རོ་སྙམ་པའི་བསམ་པས་རྫས་དེ་བསྟན་པར་བྱའོ། །རྒྱལ་
པོས་དགེ་སློང་ལ་ཤོ་གམ་མ་བཅད་པར་གནང་བ་ལ་བརྐུ་སེམས་ཀྱིས་གཞན་གྱི་ཤོ་

 
གམ་གཞལ་དགོས་འདས་ན་མ་བརྐུས་པ་མ་ཡིན་ནོ། །དགེ་སློང་ལ་ཤོ་གམ་མི་གཅོད་
པར་རྒྱལ་པོ་སོགས་ཀྱིས་མ་གནང་བས། རང་གི་རྫས་ཤོ་གམ་སྦྱིན་མི་དགོས་པའི་
ཚོང་པ་སོགས་གཞན་ལ་བསྐུར་ནས་འདའ་བར་མི་བྱའོ། །དགེ་སློང་གིས་མ་ཚོར་
བར་གཏོར་བུ་སོགས་སུ་གཞན་གྱིས་ཤོ་གམ་གཞལ་དགོས་ཀྱི་རྫས་བཅུག་སྟེ་ཤོ་གམ་
གྱི་ས་ལས་འདའ་བར་བྱེད་པ་མི་འགྲུབ་པར་བྱ་བའི་ཕྱིར་མི་འབད་པར་མི་བྱའོ། །ཇི་
ལྟར་འབད་ཅེ་ན། རང་གི་སྣོད་དུ་གཞན་གྱིས་རྫས་འཇུག་པ་སྲུང་བའི་སྲུང་མ་དགེ་
སློང་དུ་མ་བཞག་པར་བྱའོ། །སྲུང་མ་བསོད་སྙོམས་ལ་འགྲོ་བའི་སྐབས་མེད་པས་
སྲུང་མ་དེའི་ཟན་ནི་དགེ་སློང་གཞན་དག་གིས་བསྐྱལ་བར་བྱའོ། །སྲུང་མ་དེས་གཞན་
དག་ཤོ་གམ་གཞལ་དགོས་ཀྱི་རྫས་དགེ་སློང་གི་སྣོད་དུ་འཇུག་པ་བཟློག་པར་བྱའོ།།
བཟློག་ཏུ་ཟིན་ཀྱང་མ་བཟློག་ན་སྣོད་དུ་རྫས་བཅུག་པ་ཉིད་སྲུང་མ་དེས་དགེ་སློང་དག་
ལ་བརྗོད་པར་བྱའོ། །སྲུང་མ་མེད་ན་ཇི་ལྟར་བྱ་ན། བསྲུང་མ་མེད་ན་དགེ་སློང་
རང་གིས་རང་ཉིད་བསོད་སྙོམས་ལ་འགྲོ་བའི་ཚེ་ཤོ་གམ་གཞལ་དགོས་ཀྱི་རྫས་གཞན་
གྱིས་མ་འཛུད་པར་བྱ་བའི་ཕྱིར་རང་གི་སྣོད་དག་ལ་མཚན་མ་གདབ་པར་བྱའོ། །ཤོ་
གམ་གྱི་གནས་སུ་ཕྱིན་པ་ན་གཞན་གྱིས་ལྷུང་བཟེད་ལ་སོགས་པ་ཁྱེར་ཏེ་འོངས་པ་
ལ་འདི་ན་ཤོ་གམ་གཞལ་དགོས་ཀྱི་རྫས་ཅུང་ཟད་མེད་དམ་ཞེས་དྲི་བར་བྱའོ། །ཚོང་
པས་དགེ་སློང་གི་གཏོར་བུར་གསེར་ལ་སོགས་པ་བཅུག་ན་ཇི་ལྟར་བྱ་ན། དེ་ཐབས་
གཞན་གྱིས་དོར་བ་མི་འགྲུབ་ན་རང་གིས་རེག་ནས་དོར་བ་ཉིད་དུ་བྱའོ། །དཀོན་
མཆོག་གསུམ་ལ་སོགས་པ་ལ་མ་ཕུལ་ཡང་དེ་དག་ལ་འབུལ་ལོ་སྙམ་དུ་ངེས་པ་སྐྱེས་
ན་རྫས་དེ་དག་ལ་ཕུལ་བ་ཉིད་ཡིན་ནོ། །ཕ་མ་དེ་དག་གི་ཆེད་དུ་བསྔོས་པའི་རྫས་
དེའི་ཤོ་གམ་གནང་བར་བྱ་བའི་ཕྱིར་ཁྱིམ་གང་ན་ཕ་མ་ལ་མཆོད་པ་བྱེད་པའི་ཁྱིམ་

 
དེ་ནི་སློབ་དཔོན་དང་བཅས་པ་ཡིན། ཚངས་པ་དང་བཅས་པ་ཡིན་ཞེས་སོགས་ཕ་
མའི་བསྔགས་པ་བརྗོད་པར་བྱ་བ་ཡིན་ནོ། །དཀོན་མཆོག་གི་རྫས་ཀྱི་ཤོ་གམ་གནང་
བར་བྱ་བའི་ཕྱིར་དཀོན་མཆོག་རྣམས་ཀྱི་བསྔགས་པ་ཡང་བརྗོད་པར་བྱའོ། །བསྔགས་
པ་བརྗོད་ཀྱང་མ་གནང་ན་ཤོ་གམ་སྦྱིན་པ་མི་ཐོགས་པར་བྱ་བའི་དོན་དུ་དཀོན་མཆོག་
གང་ཡང་རུང་བའི་དཀོར་དར་ཟབ་ལ་སོགས་པ་དཀོན་མཆོག་གང་ཡང་རུང་བ་ལས་
སྐྱིན་པོར་བླངས་ཏེ་ཤོ་གམ་དུ་སྦྱིན་པར་བྱའོ། །དགེ་སློང་གིས་ཤོ་གམ་གཞལ་དགོས་
པའི་རྫས་དང་བཅས་ཏེ་འགྲོ་བར་མི་བྱའོ། །དེའི་རྐྱེན་གྱིས་ཁ་མཆུར་འགྱུར་བ་བཟློག་
པའི་ཕྱིར་རོ། །ཤོ་གམ་གཞལ་མི་དགོས་པའི་རྫས་ཇི་ལྟ་བུ་ཞེ་ན། ཤོ་གམ་གཞལ་
དགོས་པ་དེ་མིན་པའི་རྫས་ནི་ཐ་ན་བ་ལང་གི་ལྕི་བ་བཙིར་བས་ཀྱང་ཁ་དོག་ངན་པར་
བསྒྱུར་བ་དང་། ཁ་མ་བསྒྱུར་ཡང་བཏགས་ཟིན་པའི་ཕྱི་ལོགས་ཁ་ཚར་དང་། འཐག་
པར་རྩོམ་པའི་སྲོག་ཤིང་གི་སྦུབས་ཕུན་ཚར་མཚོན་གྱིས་བཅད་པ་ཡང་ཤོ་གམ་གཞལ་
མི་དགོས་སོ། །དངོས་པོ་དེ་རང་གིས་མ་མཐོང་བ་ལ་ཁ་བསྒྱུར་མ་བསྒྱུར་བཅད་མ་
བཅད་ཀྱི་བློ་དེ་མི་འཆགས་པས་རང་གིས་བལྟ་བར་བྱའོ། །
གཉིས་པ་ནི། གཞན་གྱི་སྤྱོད་པ་འཚོ་བའི་ཐབས་དགེ་སློང་གིས་ལྡམ་པོ་བྱས་
ཏེ་ལྟོལ་བར་མི་བྱའོ། །ཡིད་གཅུགས་པ་མིན་པ་ལ་ལྷུང་བཟེད་དང་ཆོས་གོས་སོགས་
བླང་བས་ཡིད་གཅུགས་པར་མི་བྱའོ། །ཡིད་གཅུགས་པ་མིན་པ་དེ་ཉིད་ནི་མཛའ་
བཤེས་འོག་མ་ཐ་མ་ལ་ཡིད་གཅུགས་གོང་མ་འབྲིང་དང་ཆེན་པོ་མི་བྱ། འབྲིང་ལ་
ཆེན་པོ་མི་བྱའོ། །འོ་ན་གང་ལ་ཡིད་གཅུགས་པར་བྱ་ཞེ་ན། ཡིད་གཅུགས་པར་
བྱ་བ་དེ་ནི་སྡུག་པ་འགྲོགས་བཤེས་དང་། ཡིད་དུ་འཐད་པ་སྨོན་འདྲིན་དང་། བླ་
མ་མཁན་སློབ་དང་། གང་གི་ཚུལ་ཁྲིམས་དང་ཐོས་པ་ལ་སོགས་པའི་ཡོན་ཏན་རྗེས་

 
སུ་དྲན་ན་དེ་བསྒྲུབ་པར་འོས་པ་དང༌། རྙེད་བཀུར་ལ་སོགས་པས་མཆོད་པར་འོས་
པ་དང་། ཚུལ་ཁྲིམས་དང་ཐོས་པ་ལ་སོགས་པས་བསྟོད་པར་འོས་པ་དང་། བདག་
གིས་དེའི་ལྷུང་བཟེད་ལ་སོགས་པ་བླངས་ན་དགའ་བར་འགྱུར་བའོ། །ལྷུང་བཟེད་
བསྲེག་པ་སོགས་ལག་པོད་ཀྱི་ལས་ཀྱིས་ལས་བྱ་ཞིང་བསོད་ནམས་ཀྱི་བློས་ཀྱང་བྱའི་
གླ་རྔན་གྱིས་ནི་མ་ཡིན་ཏེ། ལག་བཟོའི་ཐ་སྙད་སྤང་བའི་ཕྱིར་རོ། །ལྷུང་བ་བརྗོད་
པ་ལ། ཨ་པ་ས་ཐ་ཞེས་པ་ལྟ་བུ་ཡུལ་རང་རང་གི་ངེས་པའི་ཚིག་ནི་ཕ་རོལ་འདྲིད་
པའམ་སླུ་བར་བྱེད་པ་མིན་ནོ། །གཞན་གྱི་གོས་ལ་སོགས་པ་ལྷུང་བ་མི་འཁྱར་བར་
བྱ་བའི་ཕྱིར་བླངས་པ་ཡུན་རིང་དུ་མི་བསྲེལ་ལོ། །བདག་པོ་གང་ཡིན་མི་ཤེས་ན་
སུ་ལ་གཏད་ཅེ་ན། ཆོས་གོས་ལ་སོགས་པ་ལྷུང་བ་བླངས་པ་དེ་དགེ་སྐོས་ལ་གཏད་
པར་བྱའོ། །དགེ་སྐོས་ཀྱིས་ཇི་ལྟར་བྱ་ཞེ་ན་དགེ་སྐོས་དེས་རྫས་དེ་རབ་ཏུ་བྱུང་བའི་
ཡིན་པར་དོགས་ན་དགེ་འདུན་ལ་བསྟན་པར་བྱའོ། །དེའི་བདག་པོ་མ་བྱུང་ན་ཇི་
ལྟར་བྱ་ཞེ་ན། རྫས་དེའི་བདག་པོ་མ་བྱུང་ན་གོས་གཟེར་བའི་ཐག་པ་ལ་བཏགས་
ཏེ་བཞག་གོ །ནད་པས་འདི་ལ་སྨན་སློངས་ཤིག་ཅེས་མ་གནང་མ་བསྒོ་བ་དེ་ལ་ནད་
གཡོགས་སོགས་གཞན་གྱིས་སྨན་མི་བླང་ངོ་། །མ་བྱིན་པར་ལེན་པའི་ཕམ་པར་འགྱུར་
བ་རྣམ་པར་འབྱེད་པའི་སྐབས་ནས་འབྱུང་བའོ། །
གཉིས་པ་ཕྲན་ཚེགས་ནས་འབྱུང་བ་ལ་གསུམ། དགག་པའི་བསླབ་བྱ། གནང་
བའི་བསླབ་བྱ། སྒྲུབ་བའི་བསླབ་བྱའོ། །དང་པོ་ལ་བཞི་ལས། ཡོངས་སུ་བཟུང་
བ་དང་འབྲེལ་བའི་བསླབ་བྱ་ནི། དུར་ཁྲོད་ཀྱི་རྫས་ལ་སོགས་པ་ཡོངས་སུ་བཟུང་
བ་དང་བཅས་པ་རྣམས་བདག་པོས་གནང་བ་ལས་གཞན་ཕྱག་དར་ཁྲོད་པའོ་ཞེས་
པའམ་འདི་བདག་གི་ཡིན་ནོ་ཞེས་པའི་ཐབས་ཀྱིས་བདག་གིར་མི་བྱའོ། །གཉིས་པ་

 
རྐུན་པོ་དང་འབྲེལ་བའི་བསླབ་བྱ་ནི། དགེ་སློང་གི་རྫས་ཀུན་པོ་ལ་སོགས་པས་འཕྲོགས་
ནས་བདག་གིར་བྱས་པ་རང་གི་འདུ་ཤེས་ཀྱིས་རྒྱལ་པོ་སོགས་ལ་གསོལ་ཏེ། ནན་
ཁུགས་ཀྱིས་དགུག་པར་མི་བྱའོ། །འོ་ན་ཇི་ལྟར་དགུག་ཅེ་ན། འཕྲོགས་པ་དེ་ནི་
ཀུན་པོ་སོགས་ལ་ཆོས་བཤད་པས་བླང་བར་བྱའོ། །རིན་ཕྱེད་དུ་ཉེ་བ་ཕྱེད་དུ་མ་ལོངས་
ཙམ་གྱིས་ཀྱང་བླུ་བར་བྱའོ། །ཆོས་གོས་དང་ལྷུང་བཟེད་ནི་རིན་ཆེན་པོ་ཇི་ཙམ་རི་
བས་བླུས་ཀྱང་རུང་སྟེ། དེ་ནི་ཁ་བསྒྱུར་བ་ལ་སོགས་པས་ཉོན་མོངས་པ་སྤང་བའི་
ཕྱིར་རོ། །གསུམ་པ་མི་སྙན་པ་འབྱུང་བ་དང་འབྲེལ་བའི་བསླབ་བྱ་ནི། འདིས་
འདི་བསད་དོ་བརྐུས་སོ་ཞེས་པའི་མི་སྙན་པ་འབྱུང་བར་འགྱུར་བ་རྐུན་པོས་མགོ་སུག་
དོར་བ་ལྟ་བུ་ནི་བོར་བའོ་ཞེས་རང་གིས་ངེས་པར་བྱས་ཏེ། སྐྱེ་བོ་ཕལ་པོ་ཆེའི་མངོན་
སུམ་དུ་མ་བབ་པར་བསྐུར་བར་མི་བྱའོ། །དེ་ནི་རང་འགྱོད་པ་དང་གཞན་མ་དད་
པ་སྤང་བའི་ཕྱིར་རོ། །བཞི་པ་རོའི་རྫས་དང་འབྲེལ་བའི་བསླབ་བྱ་ནི། རོའི་རྫས་
མི་མིན་པས་བླངས་པ་ཉིད་ནི། མི་མ་ཡིན་དེས་ཡོངས་སུ་མ་བཟུང་བ་ཉིད་མིན་པས་
དེ་བརྐུས་ན་སྦོམ་པོའོ། །དུར་ཁྲོད་ཀྱི་རྫས་མི་མིན་གྱིས་བཟུང་བ་དེ་དུར་ཁྲོད་དུ་བསྐྱལ་
དགོས་ན་ཇི་ལྟར་འགྲོ་ཞེ་ན། མི་མིན་རབ་ཏུ་གཏུམ་པ་འཁྲུགས་པ་དེའི་ཕྱི་བཞིན་
དུ་འགྲོ་བར་བྱའོ། །དུར་ཁྲོད་དུ་ཁྱེར་ནས་རྫས་དེ་རོའི་སྟེང་དུ་ཇི་ལྟར་གཡོག་ཅེ་
ན༑ རོ་ཁ་སྦུབ་ཏུ་བསྙལ་བ་ལ་དེའི་སྟེང་ནས་རྐང་པའི་མཐའ་ནས་བརྩམས་ཏེ་མགོའི་
བར་དུ་གཡོགས་པར་བྱའོ། །རོ་མ་རྨས་པ་ལ་མི་མིན་འཇུག་སྐབས་ཡོད་པས་རོ་
མ་རྨས་པ་ལས་རྫས་བླང་བར་མི་བྱའོ། །འོ་ན་དེ་རང་ངམ་གཞན་གང་གིས་རྨས་
པར་བྱས་ནས་རྫས་བླང་བར་བྱ་ཞེ་ན། རོ་དེ་རང་གིས་རྨས་པའམ་གཞན་རྨས་པར་
བྱེད་དུ་གཞུག་པར་མི་བྱའོ། །གཉིས་པ་ནི། བསྟི་བ་ངལ་བསོ་བའི་གནས་ཉིད་དུ་

 
སོ་ཤིང་དང་ཆུ་དང་འདག་རྫས་དང་ལྕི་བ་དང་ས་ཅི་བདེར་སྤྱད་པར་བྱའོ། །གསུམ་
པ་ནི། དགེ་སློང་དང་དགེ་ཚུལ་མི་འདོད་བཞིན་དུ་འབྲེལ་པས་འཁྲིད་པ་ན་དགེ་སློང་
གིས་གཟུང་བར་བྱའོ། །དེ་ལ་ལག་པ་གང་ཤོས་ན་ཞེས་དྲིས་ལ། ཉེ་དུས་བཟུང་
བ་ཤོས་ན་ཟེར་ན་མི་བཏང་། ཁྱོད་ཀྱིས་བཟུང་བ་ཤོས་ན་ཟེར་ན་ཐོངས་ཤིག །མ་
བྱིན་པར་ལེན་པའི་ཕམ་པར་འགྱུར་བ་ཕྲན་ཚེགས་ཀྱི་སྐབས་ནས་འབྱུང་བའོ། །
གསུམ་པ་ཞུ་བའི་སྐབས་ནས་འབྱུང་བ་ལ་བཞི། དངོས་པོའི་སྐབས། བདག་
པོའི་སྐབས། རྗེས་སུ་སྒྲུབ་པའི་སྐབས། མཐར་ཐུག་པའི་སྐབས་སོ། །དང་པོ་ནི།
རྣམ་འབྱེད་དུ་མ་ཤ་ཀ་ཞེས་བཤད་པ་ཇི་ལྟ་བུ་ཡིན་ཞེ་ན། ཀ་ཀ་ནི་བཞི་ལ་མ་ཤ་ཀ་
གཅིག་གོ །ཀ་ཀ་ནི་ནི། བོ་ན་ཊིཀ་ཞེས་བྱ་སྟེ། འགྲོན་བུ་ཉི་ཤུའི་རིན་ཐང་གི་
མིང་ཡིན་ནོ། །དེ་ཡང་ཟོང་གི་ཁྱད་པར་ཞིག་ཡིན་ཏེ། ཊིཀྐར། ཟོང་ཞེས་བྱ་བ་
ནི་ཀ་ཀ་ནི་དང་། བར་ཏ་ཀ་ལ་སོགས་པའོ་ཞེས་གསུངས་སོ། །མ་ཤ་ཀ་གཅིག་པོ་
དེ་ཡང་འགྲོན་བུ་བརྒྱད་ཅུའི་རིན་ཐང་གི་མིང་ཡིན་ནོ། །མ་ཤ་ཀ་ལྔ་ཁོ་ན་བརྐུ་བ་
དེས་ཕམ་པར་འགྱུར་གྱི་གང་བཞི་བརྐུ་བ་དེ་ནི་ཕམ་པར་མི་འགྱུར་རམ་སྙམ་ན། རྣམ་
འབྱེད་དུ། མ་ཤ་ཀ་ལྔ་ཉིད་གསུངས་པ་དེ་ནི་ཀཪྵ་པ་ཎ་བཞི་ཆའི་དཔེ་ཡིན་པས་དེའི་
བཞི་ཆ་བརྐུས་ན་ཕམ་པར་འགྱུར་རོ། །ཀཪྵ་པ་ཎ་ནི། གསེར་རམ། དངུལ་ལྟ་བུ་
ལས་བྱས་པའི་ཟོང་ཞིག་སྟེ། ཞུ་ཊིཀ་ལས། ཀཪྵ་པ་ཎ་ནི་ཟོང་གི་ཁྱད་པར་ཏེ། དངུལ་
ལས་བྱས་པ་གཟུགས་དོད་པ་བཙོང་དུ་རུང་བའོ་ཞེས་དང་། གཞི་ཊིཀ་ལས། ཀརླུཪྵ་
པ་ཎ་ནི། པ་ཎའི་བྱེ་བྲག་སྟེ། མངོན་ཚན་ཅན་ཡིན་ན་ནི་དངུལ་ལས་བྱས་པ་ཡིན་
ནོ་ཞེས་དང་། རྣམ་ཊིཀ་ལས། དབྱིག་ཅེས་བྱ་བ་ནི། གསེར་རིམ་དངུལ་ལས་
མངོན་ཚན་ཅན་དུ་བྱས་པའི་རྫས་སོ་ཞེས་དང་། མངོན་ཚན་ཅན་ཞེས་བྱ་བ་ནི་ཐ་

 
སྙད་དུ་བྱ་བའི་མཚན་མ་ཅན་ཏེ་ཟླུམ་པོ་ལ་སོགས་པའི་དབྱིབས་ལ་མི་ལ་སོགས་པའི་
རྟགས་བྱས་པའོ་ཞེས་སོ། །ལྔ་ཉིད་ནི་ཀཪྵ་པ་ཎ་བཞི་ཆའི་དཔེ་ཡིན་ནོ། །གནས་
དུས་ཀྱིས་ཀཪྵ་པ་ཎའི་དབྱེ་བ་ཐ་དད་དུ་སྣང་སྟེ། ལ་ལར་མ་ཤ་ཀ་བཅུ་གཉིས་ལ་
ཀཪྵ་པ་ཎ་གཅིག །ལ་ལར་མ་ཤ་ཀ་བཅུ་དྲུག་ལ་ཀཪྵ་པ་ཎ་གཅིག །ལ་ལར་མ་
ཤ་ཀ་སུམ་ཅུ་རྩ་གཉིས་ལ་ཀཪྵ་པ་ཎ་གཅིག་ཡིན་ནོ། །འདི་གནས་དུས་གང་གི་དབང་
དུ་བྱས་ཤེ་ན། བསླབ་པ་འཆའ་བའི་ཚེ་མ་ག་དྷ་ལྟ་བུ་གང་ན་ཀཪྵ་པ་ཎ་དེའི་ཚིགས་
སམ་ཚད་མ་ཤ་ཀའི་གྲངས་ཉིད་ཉི་ཤུ་ཡིན་པ་དེ་ལ་བརྟེན་ནས་མ་ཤ་ཀ་ལྔ་ཀ་པ་ཎ་
བཞི་ཆའི་དཔེ་ཡིན་ནོ། །དེས་ན་ཀཪྵ་པ་ཎའི་བཞི་ཆ་བརྐུས་པ་ཕམ་པའི་རྒྱུའི་གཙོ་
བོ་ཡིན་ལ། དེ་ལ་མ་ཤ་ཀ་དུ་ཡོད་པའི་གྲངས་ངེས་པ་མེད་དེ། གཏམ་གྱི་གཞིར།
བཙུན་པ་མ་ཤ་ཀ་གསུམ་བརྐུས་ན་ཕམ་པར་འགྱུར་བ་མཆིས་སམ། བཀའ་སྩལ་
པ་ཡོད་དེ། གང་ན་མ་ཤ་ཀ་བཅུ་གཉིས་ལ་ཀཪྵ་པ་ཎ་གཅིག་ཏུ་འགྱུར་བ་ནའོ། །མ་
ཤ་ཀ་ལྔ་པས་ལྷག་པ་བརྐུས་ན་ཕམ་པར་མི་འགྱུར་བ་མཆིས་སམ། བཀའ་སྩལ་པ།
ཡོད་དེ། གང་ན་མ་ཤ་ཀ་བཞི་བཅུ་ལ་ཀཪྵ་པ་ཎ་གཅིག་ཏུ་འགྱུར་བ་ནའོ་ཞེས་གསུངས་
སོ༑ ༑འགྲེལ་པ་རྩོམ་པའི་དུས་ནི། པ་ཎ་བཞིས་རིན་ཐང་ཚང་བར་འགྱུར་བར་
གསུངས་སོ། །
པ་ཎའི་རྣམ་གཞག་མེད་པ་བོད་ཡུལ་ལྟ་བུར་རིན་ཐང་གི་ཚད་ཇི་ཙམ་ཞེ་ན།
ཁ་ཅིག་ན་རེ། རྟ་རྒོད་མ་རེ་ཙམ་ཡིན་ཏེ། གསོད་པའི་ཆད་པ་དང་སྒོ་བསྟུན་པའི་
ཕྱིར་དང་དེ་ཙམ་གྱིས་དགག་བྱ་རྫོགས་པའི་ཕྱིར། ཁ་ཅིག་ནས་ཁལ་བཞི་ཙམ་ཡིན་
ཏེ༑ འོད་ལྡན་དུ་ཆུ་གཏོང་འགོག་གི་སྐབས་སུ་དེ་ལ་དཔེ་བྱས་པའི་ཕྱིར་གསུང་། གཞན་
དག་ནི། དེ་དག་གི་དགག་བྱ་མི་ཁེགས་པའི་ཕྱིར་དང་། གསོད་པའི་ཆད་པ་ཁོ་ན་

 
དང་སྒོ་བསྟུན་པའི་རྟགས་ཀྱང་མ་གྲུབ་སྟེ། ཆད་པས་གཅོད་པ་ཙམ་དང་བསྟུན་པའི་
ཕྱིར་ཏེ། ཇི་ཙམ་མ་བྱིན་པར་བླངས་ན། གྱོད་ལ་བཀྲི་ཞིང་སྲོག་དང་བྲལ་བར་
དྲིས་ཤིག་ཅེས་དང་། གསོད་དམ་འཆང་ངམ་སྤྱག་ཀྱང་རུང་སྟེ་ཞེས་སོགས་གསུངས་
པའི་ཕྱིར་རོ། །དེས་ན་འཇིག་རྟེན་ཕལ་གྱིས་བརྐུས་པའི་ཐ་སྙད་དང་། ཆད་པ་
གཅོད་པར་རིག་པ་ཙམ་དུ་ཕྱེད་པ་ཡན་ཆད་ཡིན་པར་རིགས་ཏེ། ལུང་དུ་ཇི་ཙམ་
མ་བྱིན་པར་བླངས་ན་དེ་རྒྱལ་པོའམ་བློན་པོ་ཆེན་པོས་བཟུང་ནས་དེ་ལ་འདི་སྐད་ཅེས།
ཀྱེ་མི་ཁྱོད་ནི་རྐུན་མའོ། །བྱིས་པའོ་ཞེས་སོགས་གསུངས་པའི་ཕྱིར་རོ། །དེས་ན་
སེ་བ་གསུམ་ཙམ་ལ་དངོས་པོ་ངེས་པར་ཚང་སྟེ་དོན་བརྒྱད་མར། རྒྱ་གར་གྱི་རིན་
ཐང་དང་སྦྱར་ན། དངུལ་ཞོ་གཅིག་ཙམ་བརྐུས་ན་ཕས་ཕམ་པར་བརྩིའོ། །ཡང་
ཁ་ཅིག་གིས་ཞོའི་བརྒྱད་ཆ་གཅིག་ལ་བྱ་སྟེ་དེ་ཙམ་གྱིས་རིན་ཐང་ཚང་བར་བརྩིའོ་
ཞེས་དང་། སློབ་ཕན་དུ། ནས་ཁལ་ཕྱེད་ལ་དངོས་པོ་ཚང་བར་བཤད་པ་དང་། ཤེས་
རབ་བྱེད་པར། དེང་སང་གི་དུས་དང་སྦྱར་ཏེ་རྒྱ་གར་གྱི་ཡུལ་གྱི་མ་ཤ་ལས། བོད་
ཀྱི་དངུལ་གྱི་ཐང་དུ་བརྩིས་ན། དངུལ་ཞོའི་བརྒྱད་ཆ་གཅིག་ཡོད་དེ། བརྒྱད་ཆ་
གཅིག་ཡན་ཆད་བརྐུས་ན་ཕམ་ཞེས་སོགས་གསུངས་པའི་ཕྱིར་དང་། རྙེད་པ་ཆུང་
ངུ་ལ་ཡང་པ་ཎ་ལྔ་ལ་སོགས་པ་ཞེས་དང་། དེའི་ཊིཀྐ་དག་གིས། དེ་བས་ཆུང་བ་
བསབ་རིན་མེད་པར་གསུངས་པ་དང་། གོས་ལྕི་བ་བསྟེན་པའི་སྐབས་སུ་རིན་གྱིས་
ལྕི་བ་ཀཪྵཱ་པ་ཎ་ཉི་ཤུར་གསུངས་པ་དང་། བྱ་བ་ཕྲན་ཚེགས་དང་དངོས་པོ་ཆུང་ངུའི་
རིན་དུ་པ་ཎ་དང་ཀར་པ་ཎ་མང་པོ་སྦྱིན་པ་ལ་སོགས་པ་གསུངས་པའི་ཕྱིར་རོ། །དེས་
ན་སྐྱེ་བོ་འགའི་ཉམས་རྐྱེན་མ་བྱས་ན་ལེགས་སོ་ཞེས་གསུང་ངོ་། །ཀཪྵཱ་པ་ཎའི་དབྱེ་
བ་གནས་དུས་ཀྱིས་ཐ་དད་ན་དེའི་རིན་ཐང་ཇི་ལྟར་བརྩི་ཞེ་ན། བརྐུ་བའི་གནས་

 
དང་བརྐུ་བའི་དུས་ཀྱིས་ཀཪྵཱ་པ་ཎ་དེའི་རིན་ཐང་བརྩི་བ་རྣམ་པར་བཞག་གི །ཡུལ་
དུས་གཞན་གྱི་རིན་ཐང་མི་བརྩིའོ། །རྫས་གང་ཆེ་བ་ཉིད་ཀྱིས་རིན་ཐང་གདབ་པར་
མི་ནུས་པ་དེ་ལ་རིན་ཐང་མེད་པས་དེ་བརྐུས་ན་ཕམ་པར་མི་འགྱུར་རམ་སྙམ་ན། རྡོ་
རྗེ་རིན་པོ་ཆེ་ལ་སོགས་པ་རིན་ཆེ་བ་ཉིད་ཀྱིས་རིན་ཐང་འདི་ཙམ་མོ་ཞེས་གདབ་པར་
མི་ནུས་པ་ནི་རིན་ཐང་རབ་ཀྱི་མཐར་ཕྱིན་པ་ཉིད་ཡིན་ཏེ། ཆོས་ཉིད་ཀྱིས་བྱེ་བར་
འདེབས་པའི་ཕྱིར་རོ། །དེས་ན་མ་ཤ་ཀ་ལྔ་ལ་སོགས་པའི་སྒྲས་བསྡུས་པ་ཡིན་ནོ།།
རིན་ཧ་ཅང་ཆུང་བ་བརྐུས་ན་ལྟུང་བར་མི་འགྱུར་རམ་སྙམ་ན། ཤིན་ཏུ་ཆུང་བ་ཉིད་
ཀྱིས་རིན་ཐང་གདབ་པར་མི་ཆོག་པ་གང་ཡིན་པ་དེ་ནི་རིན་བཅད་པའི་ཁོངས་སུ་མ་
གཏོགས་པ་ཉིད་མིན་པས་དེ་བརྐུས་ན་སྦོམ་པོའམ་ཉེས་བྱས་སུ་འགྱུར་རོ། །སངས་
རྒྱས་ཀྱི་སྐུ་གདུང་ནི་བཙོང་བར་བྱ་བ་མིན་པས། དེ་བརྐུས་ན་ཅིར་འགྱུར་ཞེ་ན། རིན་
ཐང་གདབ་པར་མི་ནུས་པ་བརྐུ་བ་དེ་ལ་སངས་རྒྱས་ཀྱི་སྐུ་གདུང་ནི་གཞལ་དུ་མེད་
པའི་རིན་པོ་ཆེ་ཉིད་ཡིན་པས། དེ་བརྐུས་ན་ཕམ་པར་འགྱུར་རོ། །རྐུ་སེམས་གང་
ཡང་རུང་བས་བརྐུ་བ་ཐམས་ཅད་ལ་ཕམ་པར་འགྱུར་རམ་ཞེ་ན། མཆོད་པའི་དོན་
ཉིད་དུ་བརྐུ་ན་ཉེས་བྱས་སོ། །རྐུ་སེམས་ཡོད་དུ་ཟིན་ཀྱང་རེ་ཞིག་མ་དཔེ་ལ་བལྟས་
ཏེ་དཔེ་བྲི་བ་ལ་ནི་ཉེས་པ་མེད་དེ། བརྐུ་བའི་ལས་མིན་པའི་ཕྱིར་རོ། །ཞུ་ཊིཀ་ལས།
ཕ་རོལ་ལ་གོད་པ་མེད་པས་ཟེར་ཏེ་དཔེ་ཡོན་མེད་པའི་དབང་དུ་བྱས་སོ། །ཡོད་ན་
དེ་བརྐུས་པར་འགྱུར་རོ། །རྒྱན་ལ་སོགས་པ་བཤིག་སྟེ་བརྐུ་བ་ལ་ནི་བཤིག་པ་དེའི་
གནས་སྐབས་བརྐུ་བའི་དངོས་པོ་ཡིན་པས་དེའི་གནས་སྐབས་ཀྱི་རིན་ཐང་བརྩི་བར་
བྱའོ། །གླིང་གཞན་བཞིན་དུ། བྱང་ན་ཡང་རྫས་བདག་གིར་འཛིན་པ་ཡོད་དམ་
ཞེ་ན། བྱང་གི་སྒྲ་མི་སྙན་ན་ནི་རྫས་བདག་གིར་འཛིན་པ་མེད་པ་ཉིད་དོ། །དེ་བརྐུས་

 
ན་ཅིར་འགྱུར་ཞེ་ན། ཡོངས་སུ་འཛིན་པ་མེད་པའི་རྫས་དེ་ནི་རང་གི་དང་འདྲ་བར་
རྐུ་སེམས་ཀྱིས་བརྐུས་ན་སྦོམ་པོར་འགྱུར་རོ། །
གཉིས་པ་བདག་པོའི་སྐབས་ནི། བརྐུ་བ་དེའི་དུས་ན་རྫས་བདག་ཉིད་སྲིད་
པ་གང་གི་ངོ་བོར་ཡོད་པ་དེ་རྫས་དེའི་བདག་པོ་ཉིད་ཡིན་གྱིས། འདས་པ་དང་འབྱུང་
འགྱུར་ནི་མིན་ནོ། །དཔེར་ན་མིས་རྫས་གཏེར་དུ་བཅུག་ནས་ཤི་བ་དང་། དེ་སྲུང་
མ་འདྲེ་ཞིག་ཏུ་སྐྱེས་པའི་ཚེ་བརྐུས་ན་འདྲེ་ལ་བརྐུ་བར་འགྱུར་བ་བཞིན། མཆོད་
རྟེན་ལ་བརྐུས་པ་ཡང་མིའི་རྒྱུད་ཀྱིས་ཡོངས་སུ་བཟུང་བ་མེད་པས་རིན་ཐང་ཚང་ན་
སྦོམ་པོར་འགྱུར་རོ། །སངས་རྒྱས་མྱ་ངན་ལས་འདས་པའི་དཀོར་ཡང་མིའི་རྒྱུད་
ཀྱིས་ཡོངས་སུ་བཟུང་བ་ཡིན་པས་བརྐུས་ན་ཕམ་པར་འགྱུར་རམ་ཞེ་ན། སངས་
རྒྱས་ལྷག་མེད་དུ་མྱ་ངན་ལས་འདས་པ་ནི་རྣམ་པར་དག་པའི་ལྷ་ཉིད་ཡིན་པས་བརྐུས་
ན་སྦོམ་པོའོ། །བདག་པོ་གཏན་མེད་མ་ཡིན་ཏེ། མཛོད་ཊིཀ་ལས། སངས་རྒྱས་
མྱ་ངན་ལས་འདས་པའི་ཚེ་དེ་དག་ཐམས་ཅད་ཡོངས་སུ་བཟུང་ཟིན་པས་ཞེས་སོ། །ཁ་
ཅིག །ལྷག་བཅས་མྱང་འདས་ཀྱི་རྫས་བརྐུས་ན་ཡང་ཕམ་པར་མི་འགྱུར་ཏེ། །བདག་
འཛིན་མ་ལུས་པར་སྤང་བའི་ཕྱིར་ཞེས་ཟེར། འོ་ན་བྱེ་བྲག་ཏུ་སྨྲ་བའི་ལུགས་ལ།
རྒྱུན་ཞུགས་ཀྱི་རྫས་བརྐུས་ན་ཡང་ཕམ་པ་མི་འབྱུང་བར་ཐལ། དེས་བདག་འཛིན་
མ་ལུས་པར་སྤངས་པའི་ཕྱིར། །
གསུམ་པ་རྗེས་སུ་སྒྲུབ་པའི་སྐབས་ལ་གསུམ། སྦོམ་པོའི་རབ་དབྱེ། སྦྱོར་
བའི་ས་ཚིགས། སེལ་བ་དོགས་གཅོད་དང་བཅས་པའོ། །དང་པོ་ནི། གོས་ལ་
སོགས་པ་བརྙན་པ་དེ་ངེས་པར་གཏན་དུ་བྱིན་པ་ཉིད་བཞིན་དུ་བསྲི་བ་མེད་པར་ཉེ་
བར་སྤྱོད་ན་ཕམ་པའི་སྦྱོར་བ་བཞིན་དུ་སྦོམ་པོར་འགྱུར་རོ། །བརྙན་པའི་རྟོག་པའི་

 
དབང་གིས་ཕམ་པར་མི་འགྱུར་ལ། འདི་བཞིན་དུ་ཡང་མ་གནང་སྙམ་པ་དང་། དངོས་
པོ་ཚང་བའི་ཡན་ལག་ཡོད་པས་སྦོམ་པོའོ། །རྐུ་སེམས་ཀྱིས་གསང་སྔགས་དང་སྨན་
དག་གིས་རྫས་འབུལ་དུ་བཅུག་ན་ཡང་སྦོམ་པོའོ། །ཆད་པས་བཅད་པའི་རྣམ་པ་
ལྟ་བུ་ཡིན་པས་ཕམ་པར་མི་འགྱུར་རོ། །ཡོངས་སུ་ཚིམ་པར་བྱ་བའི་ཕྱིར་བྱིན་པ་
ནི་ལོག་འཚོ་ཡིན་གྱི་འདིའི་ཁ་ན་མ་ཐོ་བ་ནི་མེད་དོ། །བདག་གིར་མ་བྱས་པར་གཞན་
གྱི་དོན་ཉིད་དུ་བརྐུ་ན་ཡང་དངོས་གཞིའི་རྣམ་པ་སྟེ་ཕམ་པའི་སྦྱོར་བའོ། །རྫས་དེ་
གཞན་གྱི་ཡིན་པ་ལ་རྒྱུ་མཚན་འགའ་ཞིག་གིས་བདག་གི་ཡིན་ནོ་བདག་པོས་མ་བཟུང་
ངོ༌། །བདག་ལ་བྱིན་པ་ཡིན་ནོ་སྙམ་པའི་རྟོག་པས་ཀྱང་བརྐུ་ན་ཕམ་པའི་སྦྱོར་བའོ།།
རྫསུ་འགའ་ཞིག་གདམ་སྟེ་གང་བཟང་པོ་བརྐུའོ་སྙམ་དུ་འདོད་པ་ལ་ཡང་སྦོམ་པོའོ།།
གཉིས་པ་ནི། ནོམ་ཉུག་མེད་པ་ལ་ལྟུང་བ་བསྐྱེད་རིམ་ཇི་ལྟར་ཡིན་ཞེ་ན། རྒྱན་
ལ་དོར་བྱེད་ན་གལ་ཏེ་རྒྱན་དེ་རྒྱལ་བ་ཉིད་དུ་མ་གྱུར་བའི་ཚེ་ན་སྦྱོར་བའོ། །རྒྱན་
དེ་ལ་དོར་གྱིས་རྒྱལ་བ་དེ་ནི་བརྐུས་པ་ཡིན་ནོ། །གྲངས་བརྩིས་ལ་དོར་བྱས་པ་ནི་
སྦྱོར་བ་དེའི་སྦྱོར་བ་ཡིན་ནོ། །ཤོད་ཐབས་དང་ཁྲམ་ཐབས་ལ་སོགས་པའི་མཚན་
མ་ཕྱིས་པ་དང་ལྷག་པར་བསྣན་པ་གཉིས་དང་། གནས་གཞན་དུ་ལྟག་འོག་བསྣོར་
ཅིང་བཞག་པ་ཡང་དོར་བྱེད་པ་དེ་ཉིད་ཡིན་པས་སྦྱོར་བའི་སྦྱོར་བ་ཡིན་ནོ། །གྲངས་
དེ་ལ་ནོར་དེ་གྲུབ་པ་ན་བརྐུས་པ་ཡིན་ནོ། །ཚོམས་གཅིག་ཏུ་རང་ཉིད་བགྲངས་ནས་
ཡང་རྙེད་པའི་ཕྱིར་བདག་ཉིད་ཚོམས་གཞན་དུ་བགྲང་བ་ཡང་གྲངས་ལ་དོར་བྱེད་
པ་དེ་དང་འདྲ་བར་ཉེས་བྱས་དང་གྲུབ་ན་བརྐུས་པ་ཡིན་ནོ། །རང་ཉིད་བགྲངས་
པའི་ཚོམས་སྔ་མ་ཉིད་ཕྱི་མ་དག་ལ་བསྙོན་པ་དང༌། ཚོམས་ཕྱི་མ་ཉིད་ཚོམས་སྔ་
མ་དག་ལ་བསྙོན་པ་ཡང་དོར་བྱེད་པ་དེ་དང་འདྲའོ། །དོར་བྱེད་པ་དེས་རྙེད་པ་གང་

 
ནས་བླང་ཞེ་ན། དོར་བྱེད་པ་དེའི་སྐལ་བ་ཉིད་ནི་དེ་དག་ཚོམས་གང་དུ་ཐམས་ཅད་
ཀྱིས་དང་པོར་བགྲང་བ་དེར་དབང་ངོ་། །སྐལ་བ་ཡེ་མི་དབང་བ་ཞིག་ང་ཡང་འདིར་
གཏོགས་སོ་ཞེས་དབང་བར་སྒྲོགས་པ་ཡང་དོར་བྱེད་པ་དེ་དང་འདྲའོ། །བདག་པོས་
ནོར་ལོང་ཞེས་མ་བསྒོས་པར་སློང་བ་ཡང་དོར་བྱེད་པ་དེ་དང་འདྲའོ། །གཡར་པོར་
བརྙས་པ་དང་སྔ་ཤུགས་སུ་བསྐྱིས་པ་དང་གཏམས་པ་རྣམས་བསྙོན་པ་ནི་སྦྱོར་བ་ཡིན་
པས་སྦོམ་པོའོ། །བརྙས་པ་སོགས་དེ་དག་མི་སྦྱིན་པར་ངེས་ཤིང་བརྣོགས་ན་བརྐུས་
པ་ཡིན་ནོ། །གཏམས་པ་ནི་གཉིས་ཏེ། བདག་པོས་མི་ཤེས་པར་ཞལ་ཏ་བས་སྦས་
པ་དང་། ཞལ་ཏ་བའི་མངོན་སུམ་དུ་བདག་པོས་སྦས་པའོ། །སྔ་མ་མདོ་སྔ་མས་
བསྟན་ལ་ཕྱི་མ་ནི་བརྣོགས་པ་ཙོམ་ཀྱིས་བརྐུས་པར་མི་འགྱུར་བས་གཏམས་པ་ཞལ་
ཏ་བའི་མངོན་སུམ་དུ་བདག་པོས་སྦས་པ་ལ་གལ་ཏེ་སྤོ་བ་དང་ལྷན་ཅིག་ཏུ་བརྣོགས་
ན་དེའི་ཚེ་བརྐུས་པ་ཡིན་ནོ། །གནས་ནས་སྤོས་པའི་འོག་ཏུ་བརྣོགས་ན་དེའི་ཚེ་བརྐུས་
པ་ཡིན་ནོ། །གལ་ཏེ་སྤོས་པའི་སྔར་བརྣོགས་ན་ནི་བརྣོགས་པ་དེ་བསྙོན་པ་ལས་སྦྱོར་
བ་གཞན་ཉིད་ཡིན་ཏེ། བརྣོགས་པ་ནི་དངོས་གཞིའི་རྣམ་པའི་སྦྱོར་བ་ཡིན་པའི་ཕྱིར་
རོ༑ ༑བརྣོགས་པའི་སྔར་བསྙོན་ན་ནི་སྦྱོར་བའི་སྦྱོར་བ་ཡིན་ཏེ། བརྣོགས་པས་
བར་དུ་ཆོད་པའི་ཕྱིར་རོ། །སྤོས་པའི་ཚེ་བརྐུས་པ་ཡིན་ནོ། །སུམ་བརྒྱ་པར། སྦགས་
པའི་སྔ་རོལ་ཐག་བཅད་དེ་བཞིན་བསྙེན། །སྦྱོར་བའི་འདིར་ནི་སྦགས་པ་དངོས་གཞི་
ཡིན། ཞེས་དང་། དེའི་ཊིཀྐ་ལས། ཐག་བཅད་པ་ནི་སྔ་ལ། ཕྱི་ནས་སྦགས་པ་
ཡིན་ན། དེའི་ཚེ་ཐག་བཅད་པའི་སྦྱོར་བ་ཡིན་པར་རིག་པར་བྱའོ་ཞེས་གསུངས།
འདི་གནས་ནས་སྤོས་པ་ལ་ལྟོས་པ་ནི་རྫས་བདག་གི་མངོན་སུམ་དུ་སྦས་པའི་ཕྱིར་རོ།།
གསུམ་པ་ནི། རྣམ་འབྱེད་དུ། །ཆུད་གཟན་པ་ཞེས་པའི་སྤྲོས་པ་བསྟན་

 
པའི་ཕྱིར་དུད་འགྲོའི་སྐྱིད་པ་གཅོད་པ་དང་། རྩིབ་མ་གཅོག་པ་ལ་སོགས་པ་དང་
གསོད་པ་ནི་ཆུད་གཟན་པ་ཡིན་ནོ། །ཤོ་གམ་གཞལ་དགོས་ཀྱི་མཚམས་དང་འབྲེལ་
བའི་ནམ་མཁའ་ལས་དགེ་སློང་མཚམས་སུ་ཕྱིན་པས་ཤོ་གམ་གཞལ་དགོས་ཀྱི་རྫས་
མདའ་འཕངས་པ་སོགས་དང་། སྔགས་བརྗོད་པ་སོགས་དང་། མངོན་ཤེས་མ་
གཏོགས་པའི་རྫུ་འཕྲུལ་གྱིས་འདུལ་ན་ཡང་སྦོམ་པོའི་དབང་དུ་བྱས་པ་ཉིད་དོ། །དགེ་
སློང་ནམ་མཁའ་ཁོ་ན་ལ་གནས་པ་དང་། ཤོ་གམ་གྱི་སའི་ཕྱི་རོལ་ཀྱི་མཚམས་ནས་
ནམ་མཁའ་ལས་ཤོ་གམ་གཞལ་དགོས་པའི་རྫས་ཤོ་གམ་གྱི་ས་ལས་འདའ་བར་བྱེད་
པ་ལ་ནི་ལྟུང་བ་མེད་དོ། །རྒྱལ་པོ་དག་ནི་ས་ལ་དབང་བ་ཡིན་གྱི་ནམ་མཁའ་ལ་མིན་
པས་གལ་ཏེ་མཚམས་སུ་ཕྱིན་པར་མ་གྱུར་ན་དེའི་ཚེ་གཞལ་བ་ཉིད་ཀྱང་མི་འབྱུང་
ན་ལྟུང་བར་འགྱུར་བ་འབྱུང་རེ་སྐན། དགེ་སློང་མཚམས་ཀྱི་ནང་དུ་ཕྱིན་པས།
བསྒོམས་པ་ལས་བྱུང་བའི་རྫུ་འཕྲུལ་གྱིས་ཤོ་གམ་གཞལ་དགོས་པའི་རྫས་ཤོ་གམ་
གྱི་ས་ལས་འདའ་བར་བྱེད་པ་ལ་ཉེས་པ་མེད་དེ་རྐུ་སེམས་མེད་པའི་ཕྱིར་རོ། །ཤོ་
གམ་གཞལ་དགོས་པའི་མཚམས་ལས་མཚམས་གཞན་དུ་ཤོ་གམ་དྲལ་ན་ཡང་ཉེས་
པ་མེད་དོ། །གཞན་ལ་ཤོ་གམ་དྲོལ་ཅིག་ཅེས་བསྒོ་ན་ཉེས་བྱས་སོ། །ཤོ་གམ་འདྲལ་
བའི་ཕྱིར་ཤོ་གམ་འདྲལ་བའི་ལམ་གཞན་སྟོན་ན་ཡང་ཉེས་བྱས་སོ། །བསྒོ་བ་དང་
ལམ་གཞན་སྟོན་པ་དངོས་སུ་མི་བྱེད་པར་ཐབས་ཀྱིས་བརྗོད་ན་ཡང་ཉེས་བྱས་ཕྲ་མོར་
འགྱུར་རོ། །ཤོ་གམ་གཞལ་དགོས་ཀྱི་སར་ཕྱིན་པས་ལམ་ནས་མ་འདས་པར་ལམ་
གོལ་པ་ནས་ཤོ་གམ་གཞལ་དགོས་པའི་རྫས་འདའ་བ་ནི་ལམ་དྲང་པོ་ནས་འདའ་བར་
བྱེད་པ་དང་འདྲའོ། །ལུས་དང་ཚེམ་བུ་ལ་ཤོ་གམ་མེད་པ་བཞིན་དུ་དེར་བཅུག་པ་
ལ་ཡང་ཤོ་གམ་མེད་དམ་སྙམ་ན། ཁ་དང་ཚོམ་བུའི་ནང་དུ་རྫས་བཅུག་སྟེ་འདའ་

 
བར་བྱེད་པ་ནི་སྒྲོ་བ་ལ་སོགས་པའི་སྐུངས་གཞན་དུ་བཅུག་ནས་འདའ་བ་དང་འདྲའོ།།
བརྐུ་བའི་སྦྱོར་བའི་དུས་ན་རྐུ་སེམས་ཡོད་ལ། གནས་ནས་སྤོ་བའི་ཚེ་རྐུ་སེམས་དང་
བྲལ་ན་མཐའི་མཐར་ཐུག་པ་མིན་པས་དངོས་གཞིའི་ལྟུང་བ་མེད་ལ་སྦྱོར་བའི་ཉེས་
པ་ཡོད་དོ། །སྦྱོར་བའི་གནས་སྐབས་ལ་རྐུ་སེམས་དེ་མེད་ལ་དངོས་གཞིའི་ཚེ་རྐུ་
སེམས་ཡོད་ན་དངོས་གཞི་དེ་མ་བྱས་པ་ཉིད་མིན་ནོ། །སྤྲིང་ཡིག་དང་ལག་བརྡ་ལ་
སོགས་པས་བརྐུ་བ་ལ་ནི་ན་སྨད་པ་མེད་དོ། ། །
བཞི་པ་མཐར་ཐུག་པའི་སྐབས་ནི། མཐུས་བརྐུ་བའི་ནན་ཁུགས་དང་། རྫས་
ཁྱེར་བ་མི་སྟེར་བ་དངན་ཐེན་གྱིས་རྫས་ཁྱེར་བ་མི་སྟེར་ན་ཡང་མ་བརྐུས་པ་མིན་ནོ།།
ཞུ་བར། བརྐུ་བ་རྣམ་པ་དྲུག་སྟེ། ནན་ཁུགས་ཀྱིས་བརྐུ་བ་དང་། སྒྱུ་ཐབས་ཀྱིས་
དང་། གཏམས་པ་དང་། ཕྱིར་བསབ་པ་དང་། དངན་ཐེན་གྱིས་དང་། ཆོས་
བརྐུ་བའོ་ཞེས་གསུངས་པའི་གཉིས་པོ་འདི་བརྐུས་པ་མིན་ནམ་སྙམ་པའི་དོགས་པ་
བསལ་བའི་ཕྱིར་རོ། །གླེའུ་ལྟ་བུའི་གནས་དང་བཅས་པ་བརྐུས་པ་ཡང་མ་བརྐུས་
པ་མིན་ནོ། །ཞུ་བ་གཉིས་སུ་ནི། བསྐྱོད་ཀྱང་མཐར་མི་འགྱུར་བར་མཆིས་སམ།
གནས་གང་དུ་བཞག་པར་གྱུར་བའི་གནས་དེ་སྦོས་ནའོ་ཞེས་འབྱུང་། དུད་འགྲོ་བསད་
པ་ནི་ཆུད་གསན་པ་ཡིན་གྱི་བརྐུས་པ་ཉིད་མིན་ནོ། །བསད་པའི་སྐད་ཅིག་དེ་ཉིད་
དམ་དུས་ཕྱིས་གནས་ནས་སྤོ་བར་བྱེད་ན་བརྐུས་པ་ཡིན་ནོ། །དོ་ཤལ་དང་སེ་མོ་
དོ་ལ་སོགས་པ་རྫས་མང་པོ་རྒྱུད་གཅིག་ལ་བརྒྱུས་པ་བརྐུ་བའི་ཕྱིར་བསྐྱོད་པ་ན་ཕྱོགས་
གཅིག་རང་གི་གནས་ནས་མ་འཕགས་པ་ཡང་བརྐུས་པ་མིན་ཏེ། ཐམས་ཅད་གནས་
ནས་འཕགས་པ་ན་བརྐུས་པ་ཡིན་ནོ། །ཤིང་ཐོག་ལ་སོགས་པ་ལྷུང་བ་བརྐུ་བ་ནི་གང་
དུ་ལྷུང་བའི་གཞི་དེ་ལས་ཁྱེར་ན་བརྐུས་པ་ཡིན་གྱི་ལྷུང་བ་ཙམ་གྱིས་བརྐུས་པ་མིན་

 
ནོ༑ ༑འབྲུ་མར་ལ་སོགས་པ་ཙ་ར་ར་འཛག་པ་དང་། ནས་ལ་སོགས་པ་འབྲུལ་
བར་བྱེད་པའི་འབྲག་དང་། བང་བ་ལ་སོགས་པའི་བུ་གུ་ནས་ནི་རྫས་དེ་དག་བྱུང་
བ་ན་བརྐུས་པ་ཡིན་ནོ། །རྒྱུན་ལ་སྐད་ཅིག་དུ་མ་ཡོད་པས་གང་གི་ཚེ་རིན་ཐང་བརྩི་
ཞེ་ན། བུ་གུ་ནས་འབྱིན་པ་འདིར་བྱུང་བ་དང་པོ་ནས་ཐ་མ་དེ་ཚུན་ཆད་རྫས་གཅིག་
ཡིན་པས་དེའི་རིན་ཐང་བརྩིའོ། །འབྲུའི་ཕུང་པོ་ལྟ་བུ་ལས་བརྐུ་ན་ལན་རེ་རེ་ཞིང་
བླངས་པའི་སྦྱོར་བ་དང་དངོས་གཞི་དག་ཐ་དད་དོ། །གང་ལས་དབྲལ་བར་བྱ་བའི་
ནོར་བདག་རྫས་མི་གཅིག་པ་དུ་མ་ཉིད་ཡིན་ན། ནོར་བདག་དེའི་ཆ་སོ་སོ་ལ་བརྟེན་
པའི་བརྐུས་པའི་སྦྱོར་བ་དང་དངོས་གཞི་ཐ་དད་པར་འགྱུར་བས་ནོར་བདག་རེ་རེ་
ལས་རིན་ཐང་ཚང་ན་ཕམ་པར་འགྱུར་ལ་མ་ཚང་ན་ན་སྨད་དོ། །རྐུན་པོ་རྣམས་
ཀྱང་ནོར་མི་གཅིག་པ་དུ་མ་ཡིན་ན། སོ་སོའི་སྐལ་བའི་ཆ་བརྐུས་པ་ཐ་དད་པའི་ཕྱིར་
ནོར་མི་གཅིག་པ་བརྒྱ་ལ་བརྒྱས་བརྐུས་ན་རིན་ཐང་ཚང་བ་ཁྲི་དགོས་པ་ལྟ་བུའོ། །རྐུན་
པོ་དུ་མ་འདི་ལ་རྐུན་རྫས་སོ་སོར་བགོད་པར་བྱའོ་སྙམ་དུ་བློ་གྲོས་མི་མཐུན་པ་དུ་མ་
ཉིད་ཡིན་ན་རང་རང་གི་སྐལ་བ་ཐོབ་པའི་ཚེ་ན་བརྐུས་པ་ཡིན་གྱི་གནས་ནས་སྦགས་
པ་ཙམ་གྱི་ཚེ་བརྐུས་པ་མ་ཡིན་ནོ། །མ་བྱིན་པར་ལེན་པའི་ཕམ་པར་འགྱུར་བ་ཞུ་
བའི་སྐབས་ནས་འབྱུང་བའོ། །
བཞི་པ་འདུལ་བྱེད་ཀྱི་སྐབས་ནས་འབྱུང་བ་ལ་གསུམ། ལྟུང་བ་རྣམ་གཞག།
བསླབ་བྱ། ལྟུང་མེད་དོ། །དང་པོ་ལ་གསུམ། བདག་པོ་དང་རྐུ་སེམས་ལ་དོགས་
པ་བཅད་པ། མཐར་ཐུག་ལ་དོགས་པ་བཅད་པ། ཡན་ལག་གི་སེལ་བའོ། །དང་
པོ་ནི། དགེ་སློང་གི་རྙེད་པ་བགོད་པ་ན། དེའི་སྐལ་བ་བླང་བའི་སྔ་རོལ་ཏུ་དགེ་སློང་
དེ་ཤི་བ་ཉིད་དུ་གྱུར་ན། གང་ནས་སྐལ་བ་བླང་བ་དེ་ཉིད་དུ་གཞག་པར་བྱའི་ཤི་བའི་

 
ཡོ་བྱད་མིན་ནོ། །དེ་ལས་བཟློག་པ་ཤི་བའི་སྔར་དེའི་སྐལ་བ་བླངས་ཟིན་པ་ཤི་བའི་
ཡོ་བྱད་ཉིད་དུ་བྱའོ། །དགེ་འདུན་དེའི་ཆེད་དུ་བརྐུ་བ་ནི། རྐུན་པོ་ཡང་བདག་གིར་
མི་བྱེད་པ་མ་ཡིན་ཏེ། དགེ་འདུན་ནི་ནོར་གཅིག་པའི་ཕུ་ནུ་དང་འདྲ་བས་སོ། །དེས་
ན་རིན་ཐང་ཚང་ན་གང་ཟག་དེ་གཅིག་པུ་ཕམ་པར་འགྱུར་གྱི་རིན་ཐང་སོ་སོར་ཚང་
དགོས་པའང་མིན་ལ། དགེ་འདུན་གཞན་ལ་སོ་སོར་ཉེས་པར་ཡང་མི་འགྱུར་ཏེ།
མ་བགོས་པའི་ཕྱིར་རོ། །སུམ་བརྒྱ་པར། དགེ་འདུན་དག་ནི་ནོར་གཅིག་སྤུན་འདྲ་
བས། །དགེ་འདུན་ཆེད་བྱས་སྐལ་བ་མིན་རྟག་སྟེ། །ཞིང་བགོ་མིན་ཕྱིར་སྡོམ་བརྩོན་
མང་ཕྱིར་རོ། །གཞན་དུ་ལུང་ལས་རིན་ཐང་བཅད་མི་འགྱུར། །ཞེས་སོ། །གནས་
གཉིས་བདག་པོ་ཐ་དད་མིན་པའི་རྫས་གཅིག་ནས་གཅིག་ཏུ་བརྐུ་བ་ནི། རང་གི་ནོར་
བརྐུ་བ་དང་འདྲ་བས་སྦོམ་པོའོ། །དགེ་སློང་དེ་གང་ནས་ནོར་ལེན་པ་དེར་བདག་
པོ་མིན་ལ་གང་དུ་ལེན་པ་དེར་བདག་པོ་ཡིན་ན་ཕམ་པར་འགྱུར་རོ། ། རྐུན་པོ་མང་
པོ་ཚོགས་ཏེ་ཕྱིན་པ་ན་འགྱོད་པ་སྐྱེས་ཏེ་ཕྱིར་ལོག་གམ། ཕྱིར་མ་ལོག་ཀྱང་མ་བྱིན་
པར་མི་བླང་བར་ངེས་པ་སྐྱེས་ན་རྐུན་པོ་ལྷག་མ་རྣམས་ཀྱིས་བརྐུས་པ་ནི་དགེ་སློང་
དེའི་ལྟུང་བ་བསྐྱེད་པའི་ཡན་ལག་མ་ཡིན་ཏེ། རྐུན་པོ་དང་ལྷན་ཅིག་བྱ་བ་མེད་པའི་
ཕྱིར། དང་པོར་ཞུགས་པ་ན་སྦྱོར་བའི་སྦྱོར་བ་ཉེས་བྱས་སོ། །དངོས་སུ་མ་བྱིན་
པར་ནི་མི་བླང་ལ་རྐུན་རྫས་ཀྱི་ཆ་བདག་གིར་བྱ་བར་འདོད་ནས་རྐུན་པོ་རྣམས་དང་
ལྷན་ཅིག་འགྲོ་བ་དེ་ནི་མི་བླང་བའི་བསམ་པ་ཉིད་མིན་པས་ཆ་ཐོབ་ཅིང་རིན་ཐང་ཚང་
ན་ཕམ་པར་འགྱུར་རོ། །རྐུན་པོ་བྱ་བ་དེར་གཏོགས་པ་ལམ་བསྲུང་བའམ་སོ་བྱེད་
པ་སོགས་ཀྱི་ལས་རྗེས་སུ་བསྒྲུབ་པ་ནི་བརྐུ་བའི་བྱ་བ་དེའི་ཆ་མིན་པ་མིན་པས་དེ་ལྟ་
བུའི་བྱ་བ་བསྒྲུབས་ཏེ་སྐལ་བ་ཐོབ་ན་དངོས་པོ་ཇི་ལྟ་བུའི་ལྟུང་བར་འགྱུར་རོ། །རྐུན་

 
པོ་རྣམས་ཀྱིས་ལ་ལའི་ལྷན་ཅིག་གནས་པ་དང་ཉེ་གནས་བརྐུས་ནས་དབང་དུ་བྱས་
པ་ལ་ཕྱིས་མཁན་པོ་དེས་ལྷན་ཅིག་གནས་པ་ཉིད་དང་ཉེ་གནས་ཉིད་རྐུ་ཐབས་སམ་
ནན་ཁུགས་ཀྱིས་འཕྲོག་པ་ཡང་བརྐུས་པར་མི་འགྱུར་བའི་རྒྱུ་མིན་ནོ། །
གཉིས་པ་ནི། སྔར་མཚམས་འབྱོར་ན་ཞེས་པའི་མཚམས་ཇི་ལྟ་བུ་ཞེ་ན།
ཡོངས་སུ་བསྐོར་བས་བརྐུ་བ་ལ་ནི་མཚམས་འབྱོར་བ་ཉིད་གཙོ་བོ་ཡིན་གྱི། རིབ་
མ་ལ་སོགས་པས་བསྐོར་བ་དགོས་པ་མིན་ནོ། །དེས་ན་རང་དང་གཞན་གྱི་ཞིང་གི་
བར་དུ་བཙུགས་པའི་ཕུར་པ་ལ་སོགས་པའི་མཚམས་གནས་ནས་སྤོས་པས་བརྐུ་བ་
ཡང་ཡོངས་སུ་བསྐོར་བས་བརྐུ་བ་འདིས་མ་བསྡུས་པ་མིན་ནོ། །བདག་པོའི་མངོན་
སུམ་དུ་སྣང་བའི་རྫས་རྐུ་སེམས་ཀྱིས་བླངས་པ་ཡང་རྫས་དེ་བདག་པོའི་མིག་སྔར་
མི་སྣང་བ་ཉིད་ན་བརྐུས་པ་ཡིན་ནོ། །མི་མཐུས་བཟུང་སྟེ་བརྐུས་པ་ནི་བག་ཕེབས་
ཤིང་དབང་དུ་བྱས་པ་ཉིད་ན་བརྐུས་པ་ཡིན་ནོ། །
གསུམ་པ་ནི། དགེ་སློང་གཞན་གྱིས་བརྐུས་པ་ན་རྐུ་ཐབས་ཀྱིས་བདག་ཉིད་
ཐོར་བར་བྱས་པ་ནི་བརྐུས་པ་མ་ཡིན་ཏེ། བདག་ཉིད་ལ་བརྐུས་པ་མེད་དོ། །ཞེས་
གསུངས་པའི་ཕྱིར་རོ། །གང་བརྐུ་བར་བསམས་པའི་དངོས་པོ་དེ་དང་འབྲེལ་བའི་
རྫས་བརྐུ་བར་མ་བསམས་པ་བླངས་པ་ནི་མ་བསམས་པ་དེ་བརྐུས་པ་མིན་ནོ། །སྦོམ་
པོའི་དབང་དུ་བྱས་པ་ནི། རྐུན་པོ་གང་གིས་རྫས་གང་ལེན་པ་དེ་གང་ཟག་དེའི་ཡིན་
ནོ་ཞེས་རྣམ་པར་བཞག་པ་ལ་དགེ་སློང་གིས་གང་ཟག་གཞན་གྱི་དོན་དུ་བརྐུ་བའོ།།
གཤེད་མ་དང་བཀྲེན་པས་འདི་བདག་གིས་འཐོབ་བོ་སྙམ་དུ་ཡོངས་སུ་འཛིན་པ་དང་
བཅས་པའི་དུར་ཁྲོད་ནས་གོས་ལ་སོགས་པ་རྐུ་སེམས་ཀྱིས་ལེན་ན་སྦོམ་པོར་འགྱུར་
རོ༑ ༑ལ་ཕུག་ལ་སོགས་པ་རྩ་བའི་ལྷམ་ཞིང་དང་། སྡོང་བུ་དང་ལོ་མ་དང་མེ་ཏོག་

 
དང་འབྲས་བུའི་ཀུན་དགའ་ར་བ་ལ་སོགས་པ་གསང་སྔགས་དག་གིས་སྐམ་པར་བྱེད་
པ་ཡང་སྦོམ་པོའོ། །དགེ་སློང་གིས་རྩྭ་ལ་སོགས་པའི་ཆས་ཀྱིས་བརྗོད་པས་རྟ་བཀྲི་
ཞིང་བརྐུ་བར་བྱའོ་སྙམ་པ་དང་། ཞོན་ཏེ་འདི་བརྐུ་བར་བྱའོ་སྙམ་ནས་གོམ་པ་འདོར་
བ་ལ་སོགས་པ་ལུས་ཀྱི་འགྱུར་བ་ཡང་སྦོམ་པོའོ། །གྲུ་འདིར་ཞུགས་ཏེ་བརྐུ་བར་
བྱའོ་སྙམ་ནས་ལུས་འགྱུར་བ་ཡང་སྦོམ་པོའོ། །རྟའམ་གྲུ་འདི་ལས་འདི་ལྟར་བྱས་
ཏེ་བརྐུའོ་སྙམ་ནས་ལུས་འགྱུར་བ་ཡང་སྦོམ་པོའོ། །ཕ་མ་དང་ཕུ་ནུ་དང་བུ་སྲིང་དང་།
མཁན་པོ་དང་། སློབ་དཔོན་དང་མཆོད་རྟེན་དང་དགེ་འདུན་ལ་སོགས་པ་ལ་བསྔོས་
པའི་རྫས་ཤོ་གམ་གཞལ་དགོས་པ་ཤོ་གམ་གྱི་གནས་ནས་འདས་པ་ཡང་སྦོམ་པོའོ།།
བརྙས་པ་དང་བསྐྱིས་པ་དག་ཕྱིར་མི་སྦྱིན་ནོ་སྙམ་དུ་བརྣོག་པར་སེམས་པ་ཡང་སྦོམ་
པོའོ། །ཡོན་བདག་གིས་གཞན་དགེ་འདུན་གྱི་མཆོད་སྟོན་ལ་སོགས་པའི་དོན་དུ་དགེ་
སློང་གི་ལག་ཏུ་རྫས་བྱིན་པ་དགེ་སློང་གིས་དགེ་འདུན་ལ་བཅབས་ཏེ་འགོད་པ་ཡང་
སྦོམ་པོ་སྟེ། དགེ་འདུན་གྱིས་མ་ཚོར་བས་བདག་གིར་བྱ་བའི་སེམས་མ་སྐྱེས་པའི་
ཕྱིར་རོ། །རྫས་སུས་ཀྱང་ཡོངས་སུ་མ་བཟུང་བ་ལ་ཡོངས་སུ་བཟུང་བར་འདུ་ཤེས་
ཏེ་བརྐུས་པ་ཡང་སྦོམ་པོའོ། །ཟན་དྲོན་དང་འབྲས་ཆན་དང་ཕྱེ་དང་ཉ་ཤ་དང་འཁུར་
བ་ལ་སོགས་པའི་བསོད་སྙོམས་དབང་བའི་གཞི་མེད་པ་རྐུ་སེམས་ཀྱིས་ནོད་ན་ཡང་
སྦོམ་པོའོ། །གང་ཟག་གཞན་གྱིས་སྐལ་བ་བླངས་པ་ལ་བླངས་པ་དེ་མི་ཤེས་པར་
རང་ངམ་གཞན་གྱི་དོན་དུ་མི་དབང་བ། བླངས་པ་ཡང་བསོད་སྙོམས་དེ་གཞི་མེད་
པ་ཉིད་མིན་ནོ། །བདག་གི་སྐལ་བ་ནོད་པར་མ་བཅོལ་བས་མནོས་ནས་བདག་པོ་
ལ་གཏད་ཀྱང་བདག་པོ་དེ་ཉིད་ལ་ཉེས་པ་མེད་དེ། རང་གིས་མ་བླངས་ཤིང་གཞན་
ལ་ཡང་མ་བཅོལ་བའི་ཕྱིར་རོ། །དགེ་སློང་སྦྱིན་བདག་གིས་མགྲོན་དུ་མ་བོས་པར་

 
སྦྱིན་བདག་གི་ཟན་ཟ་ན་ཉེས་བྱས་སོ། །ཊིཀྐ་ལས། མགྲོན་དུ་མ་བོས་པའི་རྙེད་པ་
ནི་གཉིས་ཏེ། བརྒྱ་ལ་བདག་པོས་ཤེས་ཏེ་འདི་བདག་གིས་མགྲོན་དུ་ནི་མ་བོས་མོད་
ཀྱི་འོན་ཀྱང་སྦྱིན་ནོ་སྙམ་པ་དང་མི་ཤེས་པ་སྦྱིན་པར་བྱེད་པ་སྟེ། འདི་ལྟར་ཕྱོགས་
དེ་གཉིས་ཀ་ལ་ཡང་ཉེས་བྱས་ཉིད་དེ་ཡ་རབས་ཀྱི་ཚུལ་མིན་པའི་ཕྱིར་རོ། །མ་བྱིན་
པ་མིན་པའི་ཕྱིར་དང་། རྐུ་སེམས་ཉིད་མེད་པའི་ཕྱིར། ཕམ་པར་ཡང་མི་འགྱུར་
ལ་སྦོམ་པོར་ཡང་མི་འགྱུར་རོ་ཞེས་གསུངས། བརྐུ་བའི་ཆེད་དུ་འགྲོ་བ་ཡང་ཉེས་
བྱས་སུ་འགྱུར་རོ། །བརྐུ་བའི་ཆེད་དུ་འགྲོ་བ་དེ་ལས་འགྲོ་བའི་སྔ་རོལ་ཏུ་གྲོས་བྱེད་
པ་ཞེས་བྱ་བ་འདི་ཐ་དད་པ་མིན་ཏེ། དེའི་ཁོངས་སུ་གཏོགས་པའི་ཕྱིར་རོ། །
གཉིས་པ་བསླབ་བྱ་ནི། ཕྱག་དར་ཁྲོད་ལ་སོགས་པ་བདག་པོས་ཀུན་ཏུ་བཟུང་
བ་མིན་ནམ་ཞེས་ལེགས་པར་སོ་སོར་བརྟག་པར་བྱ་སྟེ་བླང་བར་བྱའོ། །དེ་ལྟར་
བྱས་ན་རང་མི་འགྱོད་ཅིང་གཞན་གྱི་ཚིག་གི་སྐབས་ཀྱང་མེད་པར་འགྱུར་རོ། །རྣམ་
པར་འཁྲུགས་པས་ལུས་བསྒུལ་ཞིང་བསྙལ་བར་མི་བྱའོ། །དགེ་སློང་གིས་བྱེའུ་དང་
ཕུག་རོན་ལ་སོགས་པའི་ཚང་གཞིག་པར་མི་བྱའོ། །དགེ་སློང་གིས་དབྱར་མ་གནས་
པའི་གཙུག་ལག་ཁང་དེར་དབྱར་རྙེད་ཀྱི་ཆོས་གོས་ཀྱི་ཆ་མི་བླང་ངོ་། །ཆོམ་རྐུན་
པ་ལས་འདི་བདག་གི་སྦྱིན་བདག་གོ་སྙམ་པའི་སེམས་ཀྱི་རྫས་ལེན་པ་ལ་ཉེས་པ་མེད་
དོ༑ ༑གང་ཟག་གང་ལས་རྫས་འོང་བ་རྐུ་ཐབས་ཅན་གྱི་ཆོམ་རྐུན་པར་མ་གྲགས་
པ་ལས་རྫས་བླང་བར་མི་བྱའོ། །ཆོམ་རྐུན་པར་གྲགས་པ་དེ་ལས་བླངས་པ་མཚོན་
གྱིས་ཁ་ཚར་དང་ཕུན་ཙར་བཅད་པ་དང་། ཁ་བསྒྱུར་བ་ལ་སོགས་པས་ཁ་དོག་ངན་
པར་བྱས་ཏེ་བཅང་བར་བྱའོ། །དེ་ལྟར་བྱས་ཀྱང་སྔོན་གྱི་བདག་པོ་ན་རེ། འདི་
བདག་གི་རྫས་ཆོམ་རྐུན་པར་གྲགས་པས་ཁྱེར་བ་ཡིན་པས་བདག་ལ་བྱིན་ཅིག་ཅེས་

 
སློང་ན་སྦྱིན་ནོ། །ཡོན་པོ་དང་གྱ་གྱུའི་རྣམ་པས་གནོད་པ་བྱེད་པའི་གནད་ལ་བསྒྲེ་
བར་མི་བྱའོ། །གསུམ་པ་ལྟུང་མེད་ནི། གསང་སྔགས་དག་གིས་གཞན་གྱིས་འཕྲོགས་
པའི་རྫས་གཏོང་བ་ལ་ཉེས་པ་མེད་དོ། །བྱི་བས་ཁྱེར་བའི་རྫས་འདི་བདག་གི་ཡིན་
ནོ་སྙམ་དུ་བདག་པོས་བླངས་པ་ལ་ཡང་ཉེས་པ་མེད་དོ། །དགེ་སློང་གཞན་གྱི་རྫས་
བྱི་བས་ཁྱེར་བ་ལ་གཞན་དེའི་རྫས་སུ་འདུ་ཤེས་ནས་ལེན་པ་ལ་ཡང་ཉེས་པ་མེད་དོ།།
རྔོན་པ་དག་གིས་མངོན་པར་གཙེས་པར་གྱུར་བའི་རི་དྭགས་རང་གི་གནས་ཁང་དུ་
ཞུགས་པ་བླངས་པ་ལ་ཡང་ཉེས་པ་མེད་དེ། ཡོངས་སུ་བསྐྱབ་པའི་བསམ་པས་བཟུང་
བའི་ཕྱིར་རོ། །རི་དྭགས་དེ་ཤི་ན་ཇི་ལྟར་བྱ་ཞེ་ན། གནས་ཁང་དུ་ཞུགས་པའི་རི་
དྭགས་དེ་ཤི་ན་རྔོན་པ་དེ་དག་ལ་སྦྱིན་པར་བྱ་བ་ཡིན་ཀྱི་བདག་གིས་བདག་གིར་མི་
བྱའོ། །མ་བྱིན་པར་ལེན་པའི་ཕམ་པར་འགྱུར་བ་འདུལ་བྱེད་ཀྱི་སྐབས་སོ། །མ་
བྱིན་པར་ལེན་པའི་ཕམ་པར་འགྱུར་བ་རྫོགས་སོ།། །། ་།
གསུམ་པ་གཞན་གྱི་སྲོག་ལ་གནོད་པ་སྲོག་གཅད་པའི་ཕམ་པ་ལ་བཞི་ལས།
རྣམ་འབྱེད་ཀྱི་སྐབས་ནས་འབྱུང་བ་ལ་གསུམ། བྱུང་བ་དང་འབྲེལ་བའི་བསླབ་བྱ།
ལྟུང་བ་རྣམ་གཞག །བཅས་པ་དང་འབྲེལ་བའི་བསླབ་བྱའོ། །དང་པོ་ལ་བཞི་ལས།
གཏམ་དང་འབྲེལ་བའི་བསླབ་བྱ་ནི། ནད་པ་དང་མི་ན་པ་ལ་འཆི་བའི་ཕྱིར་དུ་སེམས་
པ་དང་རྗེས་སུ་མཐུན་པ་ཤི་ན་རུང་སྙམ་པ་དེའི་ཉེ་བར་བསྒྲུབ་པ་ཁྱོད་དུག་ཟོས་པ་
བླའི་འདི་ལྟ་བུའི་མི་འཕྲོད་པ་ཟ་བར་བྱེད་པ་ནི་དེ་ལྟ་མིན་ནོ། །ཞེས་པ་ལྟ་བུ་ཉེ་བར་
བསྒྲུབ་པར་མི་བྱའོ། །དེ་ཡང་བསམ་པའི་ཉེས་པ་མེད་པས་ཉེས་བྱས་ཡིན་ལ། ཤི་
བར་གྱུར་ཅིག་སྙམ་ན་དེའི་ཚེ་སྦོམ་པོའོ། །ནད་གཡོག་དང་འབྲེལ་བའི་བསླབ་བྱ་
ནི༑ ནད་གཡོག་མི་ཤེས་པ་གླེན་པ་ལ་ནད་པ་འཆི་བའི་དགྲ་བོ་མི་འཆི་བའི་ཐབས་

 
མ་སྨྲས་པར་ནད་པ་དེའི་ནད་གཡོག་ཏུ་མི་བཞག་གོ །ནད་གཡོག་མཁས་པ་བཞག་
པའི་གནས་ཡོད་ན། མི་ཤེས་པ་ལ་མི་འཆི་བའི་ཐབས་བསླབས་ནས་ཀྱང་མི་བཞག་
གོ ༑ནང་གཡོག་གིས་འཆི་བའི་འཚོག་ཆས་མཚོན་ལ་སོགས་པ་ནད་པའི་དྲུང་དུ་
མི་བཞག་གོ །ནད་པ་དེ་འཆི་བའི་ཕྱིར་དུ་དུག་ཟ་བ་དང་ཐག་པས་འཆིང་བ་སོགས་
རྗེས་སུ་བསྒྲུབ་པ་ལས་ནད་གཡོག་གིས་བཟློག་པར་བྱའོ། །རྫས་དང་འབྲེལ་བའི་
བསླབ་བྱ་ནི་ལྷུང་བཟེད་དང་ཆོས་གོས་སོགས་རྫས་ཐོབ་པའི་ཕྱིར་དུ་ནད་པ་སོགས་
གཞན་འཆི་བར་འདོད་པར་མི་བྱའོ། །བྱ་བ་མིན་པ་གང་འབྲེལ་བའི་བསླབ་བྱ་ནི།
མངལ་ན་གནས་པ་རླུགས་པ་ལ་སོགས་པ་བྱ་བ་མིན་པ་བྱེད་པ་འདས་མ་འོངས་ད་
ལྟར་བུ་ལ་སེམས་ཀྱིས་མཚོན་པ་ལུས་ངག་གིས་རྗེས་སུ་ཡི་རང་བར་མི་བྱའོ། །
གཉིས་པ་ལྟུང་བ་རྣམ་གཞག་ལ་གཉིས། སྤྱི་དོན་དང་། གཞུང་དོན་ནོ།།
དང་པོ་ལ། གླེང་གཞི་ནི། ཡུལ་སྤོང་བྱེད་དུ། གང་ཟག་དགེ་སློང་རབ་ཏུ་མང་
པོས་ཉོན་མོངས་པ་མི་བཟོད་པས་ཀུན་ནས་བསླངས་ཏེ་ཉེས་པ་མི་བསད་པ་ལ་བརྟེན་
ནས་སྲོག་གཅོད་སྤོང་བའི་བསླབ་པ་བཅས་སོ། །ཁ་ཅིག །དགེ་སྦྱོང་སྦེད་ལ་བཅས་
པར་འདོད་པ་མི་འཐད་དེ། ལུང་དང་། བམ་ལྔ་དང་འགལ་ཞིང་། རྣམ་ཊིཀ་
ལས། དགེ་སྦྱོང་སྦེད་ཅེས་བྱ་བ་ནི་མི་ཁྱིམ་པ་ཞིག་གི་མིང་སྟེ། ཞེས་པ་དང་འགལ་
བའི་ཕྱིར། རྒྱུ་མཚན་མཐོང་ཆོས་ཀྱི་ཉེས་དམིགས་འདྲ་ལ། མ་མཐོང་བའི་ཉེས་
དམིགས་ལ། སྦྱོར་བའི་ཚེ་གཞན་སྡུག་བསྔལ་བར་བྱས་པས་རྣམ་སྨིན་ངན་སོང་
གསུམ་དུ་སྐྱེ་བ་དང་། དངོས་གཞི་བསད་པས་ཚེ་ཐུང་བ་སོགས་མྱོང་བ་རྒྱུ་མཐུན་
དང་། སྲོག་གཅོད་པ་ལ་དགའ་བ་བྱེད་པ་རྒྱུ་མཐུན་ནོ། །རྫས་གཟི་བྱིན་མེད་པར་
བྱས་པས་བདག་འབྲས་ཡུལ་གཟི་མཐུ་ཆུང་བར་འགྱུར་རོ། །ཡན་ལག་ལ་བཞི་ལས།

 
གཞི་མིའི་འགྲོ་བ་པ་ཡིན་པ། བདག་ཉིད་ལས་རྒྱུད་ཐ་དད་པའོ། །བསམ་པ་ལ་འདུ་
ཤེས་མ་འཁྲུལ་བ་ཀུན་སློང་གསོད་པར་འདོད་པའི་འདུན་པའོ། །སྦྱོར་བ་རང་ངམ་
བསྐོས་པས་ལུས་ངག་ཏུ་གྲུབ་ཅིང་མ་འཁྱོགས་པར་གསོད་པར་རྩོམ་པའོ། །མཐར་
ཐུག་དེའི་རྐྱེན་གྱིས་སྲོག་འགགས་པའོ། །
གཞུང་དོན་ལ་གཉིས་ལས་མདོར་བསྟན་ནི། གང་བྱས་ན་སྲོག་གཅོད་པའི་
ཕམ་པར་འགྱུར་ཞེ་ན། སྲོག་བཅད་ན་ཕམ་པར་འགྱུར་རོ། །སྲོག་ནི། བྱེ་བྲག་ཏུ་
སྨྲ་བ། སྲོག་ནི་ཚེ་ཡིན་དྲོད་དང་ནི། །རྣམ་ཤེས་རྟེན་གང་ཡིན་པའོ། །ཞེས་འདོད་
ལ༑ ཡང་ན་ལུས་འཇུག་པའི་རྟེན་ཁྱད་པར་ཅན་ཡིན་ནོ། །ཀུན་སློང་ཇི་ལྟ་བུས་
བཅད་ན་ཕམ་པར་འགྱུར་ཞེ་ན། སྲོག་གཅོད་པ་དེ་ལྟར་བསམས་པས་སོ། །གང་
གི་སྲོག་གཅོད་ན་ཕམ་པར་འགྱུར་ཞེ་ན། མིའམ་མིར་ཆགས་པར་གྱུར་བའི་སྲོག་
བཅད་ན་ཕམ་པར་འགྱུར། མིར་ཆགས་པ་ནི་མངལ་གྱི་གནས་སྐབས་སུ། སྲོག་
ཡིད་ལས་ཀྱི་དབང་པོ་གསུམ་དོད་པ་སྟེ། ནུར་མེར་ནར་གོར་བཞིའོ། །མི་ནི་དབང་
པོ་དྲུག་དོད་པ་སྟེ། རྐང་ལག་འགྱུས་པ་དང་། བཙས་པའི་གནས་སྐབས་བྱིས་པ་
གཞོན་ནུ་དར་བབ། བར་མ་རྒན་པོའི་གནས་སྐབས་རྣམས་སོ། །འོ་ན་འགྲོ་བར་
མཚུངས་པ་ལ་མི་བསད་ན་ཕམ་པ་དང་། མི་མིན་བསད་པ་ལ་སྦོམ་པོ་དང་། དུད་
འགྲོ་བསད་པ་ལ་ཉེས་བྱས་སུ་འཆར་བ་ཅི་ཡིན་ཞེ་ན། འོད་ལྡན་དུ། མི་རྣམས་
ཁོ་ན་ལ་དཀོན་མཆོག་གསུམ་རྣམ་པར་འཇོག་པ་དང་སྡོམ་པ་གསུམ་གནས་ལ། མི་
མིན་པ་རྣམས་ལའང་བསམ་གཏན་དང་ཟག་མེད་ཀྱི་སྡོམ་པ་གཉིས་གནས་ཤིང་། དུད་
འགྲོ་རྣམས་ལ་སྡོམ་པ་མེད་པ་ཡིན་ཞེས་གསུངས་པས། མི་རྣམས་གཙོ་བོ་ཡིན། །མི་
མིན་རྣམས་འབྲིང་ཡིན། དུད་འགྲོ་རྣམས་ནི་ཐ་ཆད་ཡིན་པས་ལྟུང་བ་ཐ་དད་པར་

 
ཁོང་དུ་ཆུད་པར་བྱའོ་ཞེས་སོ། །མི་ལ་རྒྱུད་གཞན་དུ་འདུ་ཤེས་པས་སྲོག་བཅད་ན་
ཡང་ཕམ་པར་འགྱུར་རམ་ཞེ་ན། མི་དེ་ལྟར་འདུ་ཤེས་པ་མ་ནོར་བར་བསད་ན་ཕམ་
པར་འགྱུར། སྦྱོར་བ་གང་གིས་བསད་ན་ཕམ་པར་འགྱུར་ཞེ་ན། དུག་དང་མཚོན་
ལ་སོགས་པ་གང་ཡང་རུང་བས་སོ། །
གཉིས་པ་རྒྱས་བཤད་ལ་གཉིས། ཡན་ལག་གི་མཚན་ཉིད་དང་། སེལ་བ་
རྒྱས་པར་བཤད་པའོ། །དང་པོ་ལ་གསུམ། སྦྱོར་བའི་རབ་དབྱེ། གཞིའི་རབ་
དབྱེ། མཐར་ཐུག་ལ་དོགས་པ་བཅད་པའོ། །དང་པོ་ནི། གང་ཡང་རུང་བ་ཞེས་
པ་རྒྱས་པར་འཆད་པ་ནི། གསོད་པ་ལ་བྱེ་བྲག་མེད་པ་ནི། རང་གི་ལུས་དང་། ལུས་
དེ་དང་འབྲེལ་བ་དབྱིག་ལ་སོགས་དང་། ལུས་ཀྱིས་འཕངས་པ་བོང་བ་ལ་སོགས་
པ་དང་། ལུས་དེ་དང་འབྲེལ་བ་གཞུས་མདའ་ལ་སོགས་པ་འཕངས་པ་དང་། གསད་
བྱ་བསད་པའི་ཕྱིར་གཞན་ལ་བསྒོ་བ་དང་། གསད་བྱ་དེ་ཉིད་ལ་རང་གིས་འདི་ལྟར་
གྱིས་ཤིག་ཅེས་བསྒོ་བ་རྣམས་སོ། །དུག་དང་བཅས་པའི་ཁ་ཟས་སྦྱིན་པ་དང་། དུག་
གི་ཕྱེ་མ་གོས་ལ་སོགས་པ་ལ་བཏབ་སྟེ་བསྐོན་པ་དང་། རླུབས་བརྐོ་བ་ལ་སོགས་
པའི་དོང་དང་། ཤིང་སྡོང་བསྒྱེལ་བ་སོགས་དང་། རང་བཞིན་ཉམས་པ་མྱོས་པར་
བྱས་ཏེ་གཏོང་བ་དང་། འཇིམ་པ་ལ་སོགས་པའི་གཟུགས་རལ་གྲི་སོགས་ཐོགས་
པས་བྲང་དུ་འདེབས་པ་དང་། ས་མདའ་སོགས་འཛུགས་པ་འཁྲུལ་འཁོར་དང་། མིག་
བཀབ་སྟེ་གཏོང་བ་ལྟ་བུའི་སྒྱུ་ཐབས་དང་། རོ་ལངས་དང་རོ་ལངས་ཕྱེད་པ་རྦོད་
པ་དང་། རྗེས་སུ་སྦྱོར་བ་འཚོལ་བ་རྣམས་སོ། །འཆི་བར་འགྱུར་བ་དེར་གཡང་
དུ་གཏོང་བ་ལ་སོགས་པ་ལ་ཡང་བྱེ་བྲག་མེད་དོ། །མེ་དང་ཆུར་འཛུད་པ་ལ་ཡང་
བྱེ་བྲག་མེད་དོ། །སྲོག་བཅད་པའི་ཕྱིར་དགུན་གྲང་བ་དང་། དཔྱིད་ཚ་བར་འདོགས་

པ་ལ་ཡང་བྱེ་བྲག་མེད་དོ། །འཆི་བར་འགྱུར་བའི་ཕྱོགས་དེར་ཕོ་ཉར་གཏོང་བ་དང་།
དེར་སོང་ན་འདི་ལྟ་བུ་རྙེད་པར་འགྱུར་ཞེ་འམ། ཕ་མ་མཐོང་བར་འགྱུར་ཞེས་བྱ་
བ་ལ་སོགས་པའི་འདྲིད་པས་གཏོང་བ་ལ་བྱེ་བྲག་མེད་དོ། །བསད་པ་དེ་རྗེས་སུ་བསྒྲུབ་
པ་ཆུང་ངུ་རྐང་པའི་མཐེ་བོང་དང་རྒྱ་ཤུག་གི་ཚིག་གུ་དང་། ཤིང་བལ་གྱིས་བསྣུན་
པ་ལྟ་བུ་ལ་ཡང་བྱེ་བྲག་མེད་དོ། །གཉིས་པ་གཞིའི་རབ་དབྱེ་ནི། གསད་པར་བྱ་
བ་སྐྱེས་པ་དང་བུད་མེད་དང་མ་ནིང་ཉིད་ལ་བྱེ་བྲག་མེད་དོ། །གསུམ་པ་ནི། སྦྱོར་
བ་བྱས་པའི་གཞི་དེས་དེའི་ཚེ་ཤི་བའམ། དུས་གཞན་གྱི་ཚེ་ཤི་ན་ཡང་བྱེ་བྲག་མེད་དོ། །
འདི་ལ་རྩོད་པ་སྤང་བ་ལ་གསུམ་ལས། སྦྱོར་བ་ཐ་མ་ཁོ་ན་ལ་ངེས་ཤི་ཡོད་
པ་ལ་རྩོད་པ་སྤང་བ་ནི། གལ་ཏེ་མི་བཅུས་ཉི་མ་གཅིག་ལ་སྦྱོར་བ་བྱས་ཏེ། དང་
པོས་མི་དེ་ཞག་བཅུ་ན་འཆི་བར་མཚོན་བསྣུན་པ་ནས། ཐ་མས་ད་ལྟ་རང་འཆི་བར་
མཚོན་བསྣུན་ན་བཅུ་ཆར་ལ་ཕམ་པ་བསྐྱེད་དམ་མི་བསྐྱེད། བསྐྱེད་ན་ངེས་ཤི་ཐ་
མ་ཁོ་ན་ལ་སྣང་ལ། མི་བསྐྱེད་ན་བྱེ་བྲག་ཏུ་བཤད་པ་དང༌། དང་པོ་དགུ་པོ་དག་
གིས་ཕམ་པའི་རྣམ་པར་རིག་བྱེད་མིན་པ་བཟུང་ལ། བཅུ་པས་ནི་ཕམ་པའི་རྣམ་པར་
རིག་བྱེད་དང་རིག་བྱེད་མིན་པའང་བཟུང་བ་ཡིན་ནོ་ཞེས་པ་དང་འགལ་ལོ་ཞེ་ན། འོད་
ལྡན་དུ། འགལ་བ་མེད་དེ། བཅུ་ཆར་གྱིའང་སྦྱོར་བ་མཐུན་པའི་ཕྱིར་དང་། འབྲས་
བུ་གཅིག་པའི་ཕྱིར་རོ་ཞེས་སོ། །འདིའི་དགོངས་པ་ལ། རྨ་ཚོ་སོགས་སྦྱོར་བ་གྲོས་
བཅས་ཡིན་གསུང་བ་ནི་མི་འཐད་དེ། དེ་ལྟར་ན་བཅུ་པོ་རང་རང་གིས་མཚོན་བསྣུན་
མི་དགོས་པར་འགྱུར་ཏེ། དམག་ལ་སོགས་པ་དོན་གཅིག་ཕྱིར། །ཞེས་གསུངས་
པའི་ཕྱིར་རོ། །རྒྱ་ན་རེ། ནུས་པ་མཐུ་བསྡོམས་པ་ཡིན་གསུང་བ་ལ། །དེ་དག་
ལས་གཞན་མེད་ན་མི་འཆི་བའི་ཕྱིར་ངེས་ཤི་མེད་པར་འགྱུར་རོ་ཟེར། རང་ལ་ནི་

 
རང་རང་གི་སྟེང་ན་འཆི་ངེས་ཀྱི་སྦྱོར་བ་རེ་རེ་ཡོད་པས་སྦྱོར་བ་མཐུན་པའི་ཕྱིར་དང་།
འབྲས་བུ་མི་དེ་ཤི་བར་གཅིག་པའི་ཕྱིར་ཐམས་ཅད་ལ་སྦྱོར་བ་ངེས་ཤི་ཡོད་པའི་ཕྱིར་
འགལ་བ་མེད་དོ། །འཆི་བའི་སྐད་ཅིག་ཐ་མ་ལ་སྦྱོར་བ་བྱས་པས་ནི་ཕམ་པར་མི་
འགྱུར་ཏེ། འོད་ལྡན་དུ། དབུགས་རྒྱུ་བ་ཐ་མར་གྱུར་པ་ནི་འཇིག་པའི་གནས་སྐབས་
ཉིད་ཡིན་པའི་ཕྱིར་བྱེད་པ་དོན་མེད་པ་ཉིད་ཡིན་ནོ་ཞེས་སོ། །དང་པོ་ཤོས་ཁོ་ན་ལ་
ངེས་ཤི་ཡོད་པ་ལ་རྩོད་པ་སྤང་བ་ནི། དང་པོས་ཚེས་གཅིག་གི་ཉིན་པར་ཚེས་བཅུ་
ན་འཆི་བར་མཚོན་བསྣུན་པ་ནས་ཐ་མས་ཚེས་བཅུའི་ཉིན་པར་ད་ལྟ་རང་འཆི་བར་
མཚོན་བསྣན་ན་བཅུ་ཆར་ལ་ཕམ་པ་བསྐྱེད་ན་ངེས་ཤི་དང་པོ་ཁོ་ན་ལ་སྣང་ལ། མི་
བསྐྱེད་ན་བྱེ་བྲག་བཤད་པ་དང་འགལ་ཞེ་ན། །འདིའི་ལན་ཡང་སྔར་ལྟར་རོ། །དགྲ་
བཅོམ་པ་ཆོས་དགའི་འདོད་པ་ནི། ཡང་ཚེའི་སྐད་ཅིག་གཅིག་ལུས་པ་ལའང་གསོད་
པ་གང་ཡིན་པ་དེ་ལ་མཐོར་འགྱུར་ལ། གཞན་རྣམས་ལ་སྦོམ་པོར་འགྱུར་རོ་ཞེས་ཟེར།
གཉིས་པ་སེལ་བ་རྒྱས་བཤད་ལ་གསུམ་ལས། ཀུན་སློང་གི་སེལ་བ་ནི། འཆི་
རིགས་པར་གྲོས་བཏབ་པ་ལས་འཆི་བའི་འདུན་པ་བཟློག་པའི་འོག་ཏུ། གྲོས་སྔ་མ་
བཟུང་སྟེ་ཤི་ན། གྲོས་སྔ་མ་དེ་ཕམ་པའི་རྒྱུ་ཉིད་མིན་ནོ། །སྦྱོར་བ་སྔ་མ་ལས་སྦོམ་
པོར་འགྱུར་རོ། །དཀུ་མཉེས་པས་མ་དང་མངལ་ན་གནས་པ་གཉིས་ལས་བསད་
པར་མ་བསམས་པ་ཤོས་ཤི་ན་སྦོམ་པོ་དང་། བསད་པར་བསམས་པ་ཤོས་ཤི་ན་ཕམ་
པར་འགྱུར་རོ། །གཉིས་པ་སྦྱོར་བའི་སེལ་བ་ནི། དང་དུ་ལེན་པའི་གཞི་དེ་ལས་
གསོད་བྱེད་གསོད་པ་ལ་འཇུག་པའི་གཞི་དེ་དང་དུ་ལེན་ན་སྦོམ་པོ་ཤིན་ཏུ་ལྕི་བར་
འགྱུར། ལུས་ངག་གི་རིག་བྱེད་ཡེ་མེད་ན་ཡིད་ཀྱི་ཉེས་པ་ཙམ་དུ་འགྱུར་ལ་འདི་
ལ་ནི་རིག་བྱེད་ཡོད་དེ། ཊིཀྐར། རྣམ་པ་དེ་ལྟ་བུ་དང་དུ་ལེན་པའི་རྣམ་པ་དེ་ལ་

 
འཇུག་པ་ན་ལུས་འགྱུར་བ་ཡང་གདོན་མི་ཟ་བར་སྐྱེ་ལ་ངག་གི་འགྱུར་བ་ཁོ་བོ་ནི་འགོག་
པར་ཡང་མི་བྱེད་ལ་བསྐུལ་བར་མི་བྱེད་དེ་ཁྱོད་ཉིད་ཤེས་སོ་ཞེས་བྱ་བ་ཡང་འབྱུང་
བས་དེའི་ཕྱིར་སྦོམ་པོར་བཞག་གོ་ཞེས་གསུངས། ཁ་ཅིག་དང་དུ་ལེན་པ་གཉིས་
ཏེ༑ སྣང་བ་གསོལ་བ་ལ་དང་། རང་ཉིད་བྱེད་པ་སྨྲ་བ་ལ་དང་དུ་ལེན་པ་ལས། ཕྱི་
མ་འདི་ལ་སྦོམ་པོ་སྟེ་དེ་ཡང་བཏགས་པ་བ་ཡིན་ལ། སྔ་མ་ལ་ལུས་ངག་གིས་དང་
དུ་ལེན་ན་ཕམ་པ་སྟེ། སུམ་བརྒྱ་པར། བསད་པར་སྦྱོར་ལ་ཡི་རང་བས་གསོད་
ན༑ དེ་ཡང་མཐར་འགྱུར་གསོད་པར་བྱེད་པ་ལ། ཡིད་ཀྱིས་ཡི་རང་ན་ནི་ཡིད་
ཀྱིར་འགྱུར་ཞེས་གསུངས་པའི་ཕྱིར་ཞེས་ཟེར་ཡང་། །ལྔ་བཅུ་བར། སྦོམ་པོ་ལྕི་
བར་གསུངས་པས་སྔ་མ་རིགས་སོ། །གཞན་གྱིས་དགེ་སློང་ལ། ཁྱོད་ཀྱི་མིང་གིས་
གསད་བྱའི་མི་ལ་དུག་སྦྱར་མ་ལ་སོགས་པའི་འཆི་བའི་ཡོ་བྱད་སྦྱིན་ནོ་ཞེས་ཟེར་བས་
ཅང་མི་སྨྲ་བས་དང་དུ་ལེན་པ་ཡང་སྦོམ་པོའོ། །འདི་ཡང་རིག་བྱེད་ཡོད་པ་ལ་དགོངས་སོ།།
གསུམ་པ་ཡུལ་གྱི་སེལ་བ་ནི། མི་ལས་གཞན་པའི་འགྲོ་བ་བསད་ན་སྦོམ་
པོའོ། །དུད་འགྲོ་བསད་ན་ཡང་སྦོམ་པོའམ་ཞེ་ན། དུད་འགྲོ་མིན་པ་དང་། སྲོག་
ཆགས་སུ་གྱུར་བའི་སྤྲུལ་པ་བསད་པ་ལ་ཡང་སྦོམ་པོའོ། །སྲོག་ཆགས་སུ་མ་གྱུར་
བའི་སྤྲུལ་པ་བསད་པ་ལ་དངོས་གཞི་ལ་ལྟུང་བ་མེད་དོ། །
གསུམ་པ་བཅས་པ་དང་འབྲེལ་བའི་བསླབ་བྱ་ལ་བཞི་ལས། ནད་པ་དང་
འབྲེལ་བའི་བསླབ་བྱ་ནི། དགེ་སློང་མི་མཁས་པས་སྨན་པ་སོགས་དྲི་བར་བྱ་བ་ལ་
མ་སྨྲས་པར་ནད་པ་ལ་གྱ་ཚོམ་དུ་སྨན་སྦྱིན་པར་མི་བྱའོ། །འོ་ན་སུ་ལ་དྲི་ཞེ་ན་ནད་
པ་ལ་སྨན་སྦྱིན་པ་དྲི་བའི་སྐབས་འདིར་སྨན་དཔྱད་ཀྱི་བསྟན་བཅོས་དང་སྨན་སྦྱོར་
བ་ཤེས་པའི་སྨན་པ་དང་སྨན་པ་དེ་རབ་ཏུ་བྱུང་བ་དང་། སྨན་པས་བཀོལ་བ་སྨན་

 
པ་དང་ལྷན་ཅིག་སྤྱོད་པའི་སྨན་གཡོག་བྱ་བ་ལ་མཁས་པ་རྣམས་ལ་དྲི་བར་བྱའོ། །ནད་
ཀྱིས་བཀོལ་བ་ལ་ཡང་དྲི་བར་བྱའོ་དགེ་སློང་གནས་བརྟན་རྒན་རབས་རྒན་རབས་
ཤེས་རབ་ཅན་རྣམས་ལ་ཡང་དྲི་བར་བྱའོ། །དྲི་བར་བྱ་བ་སྨན་པ་ལ་སོགས་པ་སྔ་
མ་སྔ་མ་མེད་ན། སྨན་པ་རབ་ཏུ་བྱུང་བ་སོགས་ཕྱི་མ་ཕྱི་མ་ལ་དྲིའོ། །མྱུར་དུ་ཤི་
ན་སྡུག་བསྔལ་མེད་དོ་སྙམ་པའི་ཕན་པར་འདོད་པ་ཉིད་ཀྱིས་ནད་པ་འཆི་བའི་ཕྱིར་
སྨན་མིན་པ་དུག་ལ་སོགས་པ་བྱིན་ནས་ཤི་བ་ལ་ནི་ན་སྨད་པ་མེད་དེ། བསད་སེམས་
ཡོད་པའི་ཕྱིར།
གཉིས་པ་ལག་གི་བླ་དང་འབྲེལ་བའི་བསླབ་བྱ་ནི། ཁུར་ལྕི་བས་གདེག་པར་
མི་ནུས་པ་རང་གཞན་ལ་གནོད་པ་དེ་ལ་གྲོགས་ཉིད་མི་བྱའོ། །དམིགས་བསལ་ནི། །
གལ་ཏེ་མེ་ཤོར་བ་ལ་སོགས་པའམ་འདེག་པའི་ཕྱིར་ལས་སུ་བསྐོས་པ་དེ་ལྟ་བུའི་རྐྱེན་
གྱིས་ཁུར་གདེག་པའི་ཕྱིར་དུ། ཁྱིམ་པ་དག་རུབ་པ་ཉིད་ལ་ཅིག་ཅར་འདེགས་པར་
སྐད་སྦྱར་ཏེ། འདེགས་པར་བྱའོ། །ཁུར་གདེགས་དཀའ་བ་དེ་བཞག་པ་ལ་ཡང་
ཅིག་ཅར་བཞག་པ་ཉིད་དུ་སྐད་སྦྱར་རོ། །སོ་ཕག་མི་འཕང་བར་ལག་ནས་ལག་ཏུ་
སྦྱིན་པར་བྱའོ། །སྦྱིན་པའི་ཚེ་སོ་ཕག་གི་སྟེང་འོག་གི་ངོས་གོགས་པ་བྱེ་བ་དང་། སེར་
ཁ་གས་པ་མ་བརྗོད་པར་དེ་ཉིད་སྦྱིན་པར་མི་བྱའོ། །
གསུམ་པ་རྐུན་པོ་དང་འབྲེལ་བའི་བསླབ་བྱ་ནི། རྐུན་པོ་སྤ་བཀོང་བའི་བསྡིགས་
པའི་ཕྱིར་གནོད་སེམས་མེད་པར་ལུས་ངག་གིས་ཚམ་རྔམ་བྱའོ། །ཚམ་རྔམ་གང་
ཞེ་ན། གཎྜི་ལ་སོགས་པ་ཆོམ་རྐུན་པ་ལ་མི་ཕོག་པར་འཕང་བར་བྱའོ། །སོགས་
པ་ཞེས་སྨོས་པས་ནི། ལུས་ཀྱིས་ཐིག་རིང་བྱ་བ་དང་། ངག་གིས་ཁ་ཕྲེང་འོན་ཅིག།
གཟར་ཐག་འོན་ཅིག །གསལ་བྱེད་འོན་ཅིག་ཅེས་བྱ་བ་ལ་སོགས་པ་བསྡུའོ། །རྫི་

 
ཕྱོགས་ནས་རྡུལ་གྱི་བུམ་པ་དང་། ཐལ་བའི་གྱོ་མོ་ཡང་ཕོག་པར་འཕང་ངོ་། །རྐུན་
པོ་སྤ་བཀོང་བའི་ཕྱིར་དུ་འུར་རྡོ་བཅང་བར་བྱ། དེར་བོང་བ་ལ་སོགས་པ་བཅུག་
སྟེ་མ་ཕོག་པར་འཕང་ངོ༌། །
བཞི་པ་གྲོགས་པོ་དང་འབྲེལ་བའི་བསླབ་བྱ་ནི། དགེ་སློང་ངལ་བ་མི་ཕུལ་
ལོ༑ ༑དགེ་སློང་མིན་པ་དང་ངལ་བ་མིན་པ་ཕུལ་ན་ཉེས་བྱས་ཕྲ་མོའོ། །དགེ་སློང་
ངལ་བ་དེའི་གྲོགས་བྱའོ། །གྲོགས་ཇི་ལྟར་བྱ་ན་དེ་ངལ་གསོར་གཞུག་གོ །དེའི་
སྣོད་སྤྱད་ལུས་ལས་ཁྱེར་བ་དག་བླང་བར་བྱའོ། །གལ་ཏེ་དེ་དང་ལྷན་ཅིག་གནས་
སུ་ཕྱིན་པར་མི་ནུས་ལ་ཟས་དང་སྐོམ་གྱི་དུས་སུ་ནི་ཕྱིན་པར་མི་ནུས་པ་མིན་ན་གྲོགས་
ཀྱིས་གཙུག་ལག་ཁང་དུ་མྱུར་དུ་ཕྱིན་ཏེ། ངལ་བ་དེའི་ལྷུང་བཟེད་བཀྲུ་བ་དང་བྱུག་
རིས་བཞག་པ་དང་དེའི་ཟན་གྱི་བྱིན་ལེན་བྱ་བ་དང་། དེ་འོངས་མ་འོངས་བརྟག་
པར་བྱའོ། །གལ་ཏེ་ངལ་བ་དེ་ཟན་དང་སྐོམ་གྱི་དུས་སུ་ཡང་གནས་སུ་ཕྱིན་པར་
མི་ནུས་ན། གྲོགས་དེས་དེའི་ཟན་དང་སྐོམ་ཁྱེར་ཏེ་བསུ་བར་བྱའོ། །ཕྱི་དྲོ་ཡིན་
ན་སྐོམ་ཁྱེར་ཏེ་བསུ་བར་བྱའོ། །གསོད་པའི་ཕམ་པར་འགྱུར་བ་རྣམ་པར་འབྱེད་
པའི་སྐབས་ནས་འབྱུང་བའོ། །
གཉིས་པ་ཕྲན་ཚེགས་ཀྱི་སྐབས་ནས་འབྱུང་བ་ནི། གསོད་སེམས་མེད་པར་
མིའི་འགྲོ་བ་བའི་ལག་པ་གཅོད་ན་སྦོམ་པོའོ། །ནགས་ནི་གསུམ་སྟེ། སྲོག་ཆགས་
ཡོད་པར་ཤེས་པ་དང་། དོགས་པ་དང་། མེད་པའི་ཕྱོགས་སོ། །དང་པོ་ལ་གཉིས་
ལས། མང་པོ་ཡོད་པ་ལས་གསད་པར་མ་བསམས་ཀྱང་མང་པོ་ཡོད་པའི་བློས་མི་
གཏོང་ན་སྦོམ་པོའོ། །ཉུང་ངུ་ཡོད་པ་ལ་ཉེས་བྱས་སོ། །དོགས་པའི་ཕྱོགས་ལའང་
དེ་བཞིན་ནོ། །མེད་པའི་ཕྱོགས་ལ་ནི་ལྟུང་བ་མེད་དོ། །འདི་བཞི་ལ་བསད་སེམས་

 
མེད་ཀྱང་སྦོམ་པོ་མཚན་ཉིད་པ་སྟེ། བམ་ལྔར། བཞིའི་དྲུང་དུ་བཤགས་པར་གསུངས་
པའི་ཕྱིར་རོ། །སྐྲ་ཅན་མིའི་འགྲོ་བ་པ་འཚོང་ན་སྦོམ་པོའོ། །གང་གིས་བརྐུས་པའི་
ཆོམ་རྐུན་པ་དེ་བླའི་གྲྭར་འབུལ་ན་སྦོམ་པོའོ། །བསད་པའི་བསམ་པ་ཡོད་ན་ནི་བསད་
པ་ན་གཞི་ཇི་ལྟ་བའི་ཁ་ན་མ་ཐོ་བར་འགྱུར་རོ། །གསོད་པའི་ཕམ་པར་འགྱུར་བ་
ཕྲན་ཚེགས་ཀྱི་སྐབས་ནས་འབྱུང་བའོ།། །།
གསུམ་པ་ཞུ་བའི་སྐབས་ནས་འབྱུང་བ་ནི། དགེ་སློང་གིས་གསོད་བྱེད་ལ།།
གསད་བྱ་འདི་ནའོ་ཞེས་སྟོན་པས་བསྒོ་བས་བསམས་པ་ཤོས་ཤི་ན་ཕམ་པ་སྟེ། སྟོན་
པ་ནི་བསྒོ་བའི་རང་བཞིན་ཡིན་པའི་ཕྱིར་རོ། །མ་བསམས་པ་ཤི་ན་སྦོམ་པོའོ། །གསད་
བྱ་མང་བོའི་རྗེས་སུ་གསོད་བྱེད་འབྲང་བ་ལ་གསད་བྱ་ལྷས་བྱིན་ལྟ་བུ་ཞིག་གསོད་
པའི་སེམས་ཀྱིས་དེ་བསྟན་པའི་ཕྱིར་དུ་གསོད་པར་མ་བསམས་པ་རྣམས་ཀྱང་སྟོན་
པར་བྱེད་ན་བསད་པར་བསམས་པ་ཤི་ན་ཕམ་པ་བསད་པར་མ་བསམས་པ་ཤི་ན་སྦོམ་
པོའོ། །སྔར་དཀུ་མཉེས་པས་མ་དང་མངལ་ན་གནས་པ་གཉིས་ལས་མ་བསམས་
པ་ཤོས་ཤི་ན་སྦོམ་པོར་བཤད་པ་དེ་དཔེའོ། །བདག་ཉིད་གསོད་ན་སྦྱོར་བ་ལ་སྦོམ་
པོར་འགྱུར། དངོས་གཞི་ལ་ལྟུང་བ་མེད་དེ། །ཚེ་རབས་གཞན་དུ་ལས་སྐྱེ་བ་མེད་
པའི་ཕྱིར། །གསོད་པའི་སེམས་སུ་གྱུར་བ་མེད་པར་ལུས་ངག་གིས་མ་ལེགས་པ་གསོད་
བྱ་སྟོན་པ་བྱས་ན་ཉེས་བྱེད་པ་དེ་ཉེས་བྱས་སོ། །བསད་པའི་ཆེད་དུ་མ་བསམ་པར་
བཞད་གད་ཀྱི་བསམ་པས་མཚོན་འཕང་པས་ཕ་རོལ་པོ་ཤི་བར་འགྲུབ་པ་ནི་དངོས་
གཞིའི་བྱེད་པ་པོ་མིན་ནོ། །དགེ་སློང་གིས་གཞན་གསོད་པའི་སྦྱོར་བ་བྱས་ནས་གསད་
བྱའི་སྔ་རོལ་ཏུ་རང་ཤིའམ་མཉམ་དུ་ཤི་ན་སྲོག་གཅོག་ཀྱི་དངོས་གཞི་མེད་དེ། ཚེ་
རབས་གཞན་དུ་ལས་སྐྱེ་བ་མེད་པའི་ཕྱིར་རོ། གསོད་པའི་ཕམ་པར་འགྱུར་བ་ཞུ་

 
བའི་སྐབས་ནས་འབྱུང་བའོ། ། །
བཞི་པ་འདུལ་བྱེད་ཀྱི་སྐབས་ནས་བྱུང་བ་ནི། སྦོམ་པོ་ནི་ཞེས་པ་ནད་པ་
ལ་ཞེས་པ་ཡན་ཆད་ལ་སྦྱར། ནད་པ་ན་རེ། བདག་ལ་ཁྲུས་དང་བསྐྱོད་པ་ལ་སོགས་
བྱེད་ན་ངེས་པར་ཁོ་བོ་འཆི་བར་འོང་ངོ་ཞེས་དེ་སྐད་ཟེར་བ་ལ་ཡིད་མི་ཆེས་ཤིང་ཁྲུས་
དང་བསྐྱོད་པ་སོགས་དེ་བཞིན་ཉིད་དུ་སྒྲུབ་པར་བྱེད་ན་སྦོམ་པོའོ། །ནད་པ་མྱུར་
དུ་ཤི་བླའོ་ཞེས་ནད་གཡོག་མི་བྱེད་ན་སྦོམ་པོའོ། །སྨན་ལ་སོགས་པ་མིད་པར་བྱ་
བ་མི་འཕྲོད་པ་ཤེས་བཞིན་དུ་སྦྱིན་ན་སྦོམ་པོའོ། །འབྲས་ཡོངས་སུ་མ་སྨིན་པ་སེམས་
རྩུབ་པས་རྟོལ་བར་བྱེད་ན་སྦོམ་པོའོ། །དོང་དུ་འཇུག་པ་དང་སྒོ་གླེགས་ཀྱིས་བརྩིར་
བ་ལ་སོགས་པས་ཉོན་མོངས་པར་བྱེད་ན་སྦོམ་པོའོ། །གཡང་ས་ནས་མཆོང་བ་དང་
འཆིང་བ་ལ་སོགས་པ་འཆི་བའི་དོན་དུ་སྒྲུབ་པར་བྱེད་ན་ཡང་སྦོམ་པོའོ། །ནད་པ་
ལ་མ་བརྟགས་པར་བབ་ཅོལ་དུ་མཚོན་དང་ཐག་པ་ལ་སོགས་པ་སྦྱིན་པར་མི་བྱའོ།།
ལག་གི་བླ་བྱེད་པ་ལ་སོགས་པའི་ཞལ་ཏ་བས་བློ་སྔོན་དུ་བཏང་ནས་ཤེས་བཞིན་དུ་
བྱའོ། །གདོན་གྱིས་ཟིན་པ་ཐར་པའི་ཕྱིར་དུ་གསང་སྔགས་ཀྱི་ཐལ་ཅག་བྱ་བ་ཡང་
ཤེས་བཞིན་དུ་བྱའོ། །མིད་པར་ཟན་ལ་སོགས་པ་ཐོགས་པ་སྩལ་བའི་ཕྱིར་དུ་ཁུ་ཚུར་
བསྣུན་པ་སོགས་ཀྱང་ཤེས་བཞིན་དུ་བྱའོ། །ཤེས་བཞིན་དེར་གྱུར་བས་གཞན་ལ་
གནོད་པར་མི་འགྱུར་པར་ལེགས་པར་སོ་སོར་བརྟག་པར་བྱ་སྟེ་རྡོ་བ་དང་ཤིང་ལ་
སོགས་པ་དྲིལ་བར་བྱའོ། །འདེགས་པར་བྱེད་པའི་ཕྱོགས་ཉུང་ངུས་འདེགས་པར་
བྱ་བ་ལྕི་བ་ལ་འབད་པར་མི་བྱའོ། །ལག་པ་གཉིས་ས་ལ་བཙུགས་རྐང་པ་གཉིས་
གནམ་དུ་བསྒྲེངས་ཏེ་སྤྱི་བོ་ཚུགས་སུ་འགྲོ་བར་མི་བྱའོ། །སྨན་དཔྱད་སོགས་མ་
བསླབས་པས་ནད་གསོ་བ་ལྟ་བུའི་བསླབ་པ་ལ་སྦྱར་བར་མི་བྱའོ། །མཚོན་འཕོངས་

 
དང་བལྟའོ་ཞེས་པ་ལྟ་བུ་མཚོན་འཕངས་པ་ལ་བསྒོ་བར་མི་བྱའོ། །ནད་པ་ལམ་དུ་
འགྲོ་མི་ནུས་པ་ལམ་དུ་མི་བཀྲིའོ། །གསོད་པའི་ཕམ་པར་འགྱུར་བ་འདུལ་བྱེད་ཀྱི་
སྐབས་ནས་འབྱུང་བ་དག་གོ །
བཞི་པ་གཞན་གྱི་དོན་འགྲུབ་པ་ལ་གནོད་པ་རྫུན་སྨྲ་བའི་ཕམ་པ་ལ་གཉིས་
སྤྱི་དོན་དང་། གཞུང་དོན་ནོ། །དང་པོ་ལ་གསུམ་ལས་གླེང་གཞི་ནི། ཡུལ་ཡངས་
པ་ཅན་དུ། གང་ཟག་ཉ་པ་ལས་རབ་ཏུ་བྱུང་བའི་དགེ་སློང་ལྔ་བརྒྱས་ཉོན་མོངས་
པ་གྲགས་པ་འདོད་པས་ཀུན་ནས་བསླངས་ཏེ་ཉེས་པ་མིའི་ཆོས་བླ་མ་ཡང་དག་པ་མིན་
པ་སྨྲས་པ་ལ་བརྟེན་ནས་རྫུན་སྨྲ་བ་སྤོང་པའི་བསླབ་པ་བཅས་སོ། རྒྱུ་མཚན་ལ། མཐོང་
ཆོས་ཀྱི་ཉེས་དམིགས་འདྲ། མ་མཐོང་བའི་ཉེས་དམིགས་ལ་རྣམ་སྨིན་ངན་སོང་དུ་
སྐྱེ་བ། མྱོང་བ་རྒྱུ་མཐུན་སྐུར་བ་མང་བ་དང་། བྱེད་པ་རྒྱུ་མཐུན་རྫུན་སྨྲ་བ་ལ་དགའ་
བའོ། །བདག་འབྲས་ཡུལ་དྲི་ང་བ་དང་ཁ་ཚུབ་ཅན་ལ་སོགས་པར་འགྱུར་བའོ། །ཡན་
ལག་ལ་བཞི་ལས། །གཞིའི་ཡན་ལག །གང་ལ་སྨྲ་བའི་ཡུལ། མི་སྨྲ་ཤེས་དོན་གོ་
ཤེས་པ་རང་བཞིན་དུ་གནས་པ། མ་ནིང་དང་མཚན་གཉིས་པ་མིན་པ་སྟེ་ཐ་སྙད་
ལྔ་ལྡན། རང་ལས་རྒྱུད་ཐ་དད་པའོ། །བམ་ལྔར། ཉན་པ་པོ་དོན་གོ་བ། །འགྲོ་བ་
གང་ཡང་རུང་བ་ལ་ན་སྨད་པ་མེད་དོ་ཞེས་གསུངས། གང་སྨྲ་བའི་དངོས་པོ་མི་ཆོས་
བླ་མ་ཡིན་པ། བསམ་པ་ལ་གཉིས་ལས་འདུ་ཤེས་འདྲའོ། །ཀུན་སློང་འདུ་ཤེས་
བསྒྱུར་བའི་དོན་སྨྲ་བར་འདོད་པའོ། །སྦྱོར་བ་ངག་མཚན་ཉིད་ལྔའམ་དྲུག་ལྡན་ཏེ་
རང་གི་ཡིན་པ། ངག་ཡིན་པ། བདག་ཉིད་དང་འབྲེལ་བ། གང་བསམས་པའི་
དོན་གསལ་པོར་མངོན་སུམ་དུ་སྨྲས་པའོ། །མཐར་ཐུག་དེའི་རྐྱེན་གྱིས་དོན་གོ་བའོ།།
གཞུང་དོན་ལ་གསུམ་ལས། དང་པོ་རྣམ་འབྱེད་ཀྱི་སྐབས་ནས་འབྱུང་བ་

 
ལ་གཉིས། ལྟུང་བ་རྣམ་གཞག་དང་བསླབ་བྱའོ། །དང་པོ་ལ་གཉིས་ལས། མདོར་
བསྟན་ནི། གང་བྱས་ན་སྨྲ་བའི་ཕམ་པར་འགྱུར་ཞེ་ན། དགེ་སློང་གིས་བརྗོད་བྱའི་
དོན་བདེན་པའི་འདུ་ཤེས་གང་ཡིན་པ་དེ་རྫུན་པ་སྟོན་འདོད་ཀྱི་འདུ་ཤེས་ཀྱིས་བསྒྱུར་
ཅིང་། སྦས་ནས་བདག་ཉིད་མིའི་ཆོས་སྒྲིབ་པ་ལྔ་པོ་བླ་མ་དེ་དག་སྤངས་པའོ། །ཡང་
ན་མི་རྣམས་ཀྱི་ཆོས་མྱ་ངན་ལས་འདས་པའོ། །དེ་མི་རྣམས་ཀྱིས་འཐོབ་ཀྱི་ཟ་མ་
སོགས་ཀྱིས་ཀྱང་མི་འཐོབ་ན་ངན་སོང་བས་ལྟ་སྨོས་ཀྱང་ཅི་དགོས་པའི་ཕྱིར་རོ། །བླ་
མ་འདོད་ཁམས་པས་གཟུགས་ཁམས་དང་། དེ་བས་གཟུགས་མེད་པའི་ཁམས་བླ་
མ་ཡིན་ནོ། །ངག་ལ་ཉེས་པ་དུ་མ་སྣང་བ་ལ་འདི་ཁོ་ན་ཕམ་པར་འཆའ་བ་ཅི་ཡིན་
ཞེ་ན། རྣམ་འབྱེད་དུ། འཇིག་རྟེན་ན་ཡོད་ཅིང་སྲིད་པའི་ཆོམ་རྐུན་པ་གསུམ་པར་
གསུངས་པས་ཤིན་ཏུ་སྡིག་ཆེ་བ་དང་། ཚེ་འདི་ལའང་ཉེས་དམིགས་ཆེན་པོ་མཐོང་
བའི་ཕྱིར་རོ། །
གཉིས་པ་རྒྱས་བཤད་ལ་གསུམ་ལས། སྦྱོར་བའི་རབ་དབྱེ་ལ་གཉིས་ཀྱི་དང་
པོ་ཡན་ལག་གི་མཚན་ཉིད་ནི། མི་ཆོས་བླ་མ་དང་ལྡན་པར་སྨྲ་བ་དེ་ཇི་ལྟ་བུ་ཞེ་ན།
མཐོང་ངོ་། །བདག་མཐོང་ངོ་། །སྒྲ་ཐོས་སོ། །བདག་གིས་ཐོས་སོ། །འགྲོའོ།།
བདག་གི་དྲུང་དུ་འོང་ངོ༌། །ལྷན་ཅིག་གཏམ་འདྲེའོ། །ཕེབས་པར་སྨྲའོ། །སོ་སོར་
ཀུན་དགའོ། །བདག་དང་རྟག་ཏུ་ཡང་ལྷན་ཅིག་གནས་པར་བྱེད་དོ་ཞེས་སྨྲས་པ་
ནི་མི་ཆོས་བླ་མ་སྨྲ་བ་དེ་ཉིད་ཡིན་ནོ། །ཅི་དེ་དག་རྐྱང་པའམ། འོན་ཏེ་ཟླ་དང་བཅས་
པ་ཡིན། ཟླ་ཡང་གང་རུང་ཞིག་ཡིན་ནམ། ཁྱད་པར་ཅན་ཞིག་ཡིན་ཞེ་ན། ཟླ་
ཁྱད་པར་ཅན་དང་བཅས་པ་ཡིན་ཏེ། ལྷ་བརྒྱ་བྱིན་ལ་སོགས་པ་དང་། ཀླུ་ནི་ཀླུ་
ཕྲ་མོ་རྣམས་དང་། གནོད་སྦྱིན་ལྷའི་གནས་སུ་མཆོད་པར་བྱ་བ་གཏོར་མ་ལེན་པ་

གསུམ་པ་མི་མཐུན་པའི་མཚན་ཉིད་ནི། སྨད་འཚོང་མ་ནི་སྐྱེས་པ་ཐམས་
ཅད་དང་མཐུན་པར་གྲགས་པས་དེའི་ཡུལ་ལ་འཕྲིན་ནོད་པ་སོགས་བྱས་ཀྱང་མི་མཐུན་
པ་མཐུན་པར་བསྒྲུབས་པ་མེད་པས་དགེ་འདུན་ལྷག་མར་མི་འགྱུར་རམ་སྙམ་ན། སྨད་
འཚོང་མ་ནི་ཐང་འགའ་ཕྲད་པ་ཉིད་ཡིན་ཡང་མི་མཐུན་པ་ཉིད་ཡིན་པས་དེའི་ཡུལ་
ལ་འཕྲིན་ནོད་པ་སོགས་བྱས་ནས་དོན་གྲུབ་ན་དངོས་གཞིར་འགྱུར་རོ། །སྐྱེས་པ་
བདག་པོ་མིན་པས་བུད་མེད་ལ་ཉེས་སྤྱོད་ལན་བཞི་པ་མན་ཆད་གཉིས་སམ་གསུམ་
དུ་ཞུགས་པ་ཡང་མི་མཐུན་པ་ཡིན་པས་དེ་ལ་འཕྲིན་བསྐྱལ་བ་སོགས་བྱས་ནས་གྲུབ་
ན་དངོས་གཞིའོ། །སྔར་མཐུན་པར་གྱུར་ཀྱང་རྩུབ་པོར་སྨྲ་བ་ལ་སོགས་པས་འཐབས་
པ་ཉིད་ན་མཐུན་པ་ཉམས་པ་ཉིད་ཡིན་པས་དེ་ལྟ་བུ་མཐུན་པར་བྱས་ན་དངོས་གཞིར་
འགྱུར་རོ། །གལ་ཏེ་བུད་མེད་དེ་སྐྱེས་པ་དབང་བ་ལ་སྐྱེས་པས་འདི་ཁོ་བོའི་ཆུང་མ་
མིན་ནོ་ཞེས་ལམ་པོ་ཆེ་ལ་སོགས་པར་བསྒྲགས་པ་ཉིད་ཀྱང་མཐུན་པ་ཉམས་པ་ཡིན་
ནོ༑ ༑ཆུང་མ་བདུན་པོ་ཐམས་ཅད་ལ་འཐབ་ཚིགས་བདུན་བདུན་ཡོད་པས་དེ་དག་
གི་སྐབས་སུ་སྤྲད་པ་ལ་ཅིར་འགྱུར་ཞེ་ན། འཐབ་པ་ཉིད་ཀྱི་མོད་རྩོམ་པ་མ་རྫོགས་
པ་དང་། འོག་ཏུ་མཐར་ཕྱིན་པ་དང་། དུམ་པ་ཞེས་བྱ་བའི་ཤིང་གི་རྣམ་པ་གཉིས་
བཅད་ནས། འདི་གཉིས་མི་འབྱོར་བ་བཞིན་དུ་ཡུ་བུ་ཅག་གཉིས་ཀྱང་དེ་བཞིན་ནོ་
ཞེས་པ་དང་། རྡེའུ་གསུམ་ཕྱོགས་མཚམས་སུ་གཏོར་ནས་འདི་གསུམ་མི་ཕྲད་པ་
བཞིན་དུ་ཡུ་བུ་ཅག་གཉིས་ཀྱང་དེ་བཞིན་ནོ་ཟེར་བ་དང་། ཁ་ཅིག །རྡེའུ་མང་པོ་
བསྣུན་པ་ཉིད་ཀྱིས་བརྡེགས་པ་ནི་རྡེའུ་གསུམ་གཏོར་བ་ཟེར་རོ། །ཁྱིམ་གྱི་ལས་སམ་
ཁྱིམ་བདག་གི་རྐང་པ་བཀྲུ་བ་ལ་སོགས་པ་འཕྲལ་གྱི་བྱ་བ་ཆོ་ག་བཏང་བ་དང་། ཆུང་
མའམ་ཁྱོ་ཤུག་མིན་པར་བསྒྲགས་པ་ཉིད་དང་། བདག་པོ་བཏང་བའི་ཕྱིར་ལྷ་ཁང་

 
རྣམས་དང་། དྲི་ཟ་ལྷའི་རོལ་མོ་མཁན་དང་། མིའམ་ཅི་དུད་འགྲོ་མིའི་རྣམ་པ་
ཅན་ཤིན་ཏུ་གཟུགས་བཟང་པོ་དང་ལྡན་པ་རྣམས་དང་། ལྟོ་འཕྱེ་ཆེན་པོ་ཀླུ་ཆེན་
པོ༑ ༑དགའ་པོ་དང་། ཉེར་དགའ་བོ་ལ་སོགས་པ་རྣམས་དང་། ཡི་དྭགས་རྐང་
པ་ཕྱིར་ལྟ་བ་ལྟོགས་པ་རྣམས་དང་། ཤ་ཟ་ཡི་དྭགས་ཀྱི་བྱེ་བྲག་སྟེ་ཤ་ཁྲག་ཟ་བ་ནག་
པོ་ཆེན་པོ་ལ་སོགས་པ་དང་། གྲུལ་བུམ་འབྲས་བུ་བུམ་པའི་རྣམ་པ་འདྲ་བ་སྟེ་བུམ་
སྣ་ལ་སོགས་པ་དང་ལུས་སྲུལ་པོ་ཡི་དྭགས་ཀྱི་བྱེ་བྲག་ལུས་ཐུང་ངུ་དྲི་ང་བ་སོགས་
དང་རེ་ལྡེ་སོགས་གོན་པ་དེ་དག་གི་ཟླ་ཉིད་ལ་མཐོང་བ་ལ་སོགས་པ་སྨྲས་ན་ཕམ་པའོ།།
ཤེས་རབ་བྱེད་པར། དྲི་ཟ་ལྔ་ཕུང་བར་མའི་དྲི་ཟ་དང་། ལྷ་ལ་རོལ་མོ་བྱེད་ཅིང་
འཁོར་བ། མིའམ་ཅི་ལུས་མི་ལ་མགོ་རྟ་དང་སྦྲུལ་དུ་འདུག་པ། ཤ་ཟ་མི་ལ་ཀྱལ་
ཀ་བྱེད་པ་དོན་པོའམ་ཐེའུ་རང་ལྟ་བུའོ་ཟེར་རོ། །དེ་ལ་ཕམ་པར་འགྱུར་པ་ནི་དེ་དག་
རང་བཞིན་གྱིས་བསྐལ་བས་མཐོང་བ་སོགས་ལ་མངོན་ཤེས་དགོས་པའི་ཕྱིར་རོ། །འོ་
ན་ཁམས་གོང་མའི་ཤེས་པ་འོག་མ་ལ་འཇུག་པས་དེ་དག་གིས་བདག་མཐོང་བ་སོགས་
སྨྲས་ན་རྫུན་དུ་ཇི་ལྟར་འགྱུར་ཞེ་ན། དེས་མཐོང་བ་སོགས་རང་གི་མཐོང་བ་སོགས་
སུ་སྨྲས་པའི་ཕྱིར་རོ། །རེག་པ་སོགས་ལ་མི་བསྐྱེད་པ་ནི་དེ་དག་གིས་མངོན་ཤེས་
མཚོན་མི་ནུས་པའི་ཕྱིར་ཞེས་གསུངས། གཉིས་པ་སེལ་བ་ནི། སྦོམ་པོའི་དབང་
དུ་བྱས་པ་ནི། མཐོང་ངོ་ཞེས་སོགས་ཀྱི་ཚིག་དེ་རྡུལ་ཁྲོད་ཀྱི་ཤ་ཟའི་ཟླ་དང་བཅས་
ཏེ་སྨྲ་བའོ། །རྡུལ་ཁྲོད་ཀྱི་ཤ་ཟ་ནི་ཕྱག་དར་ཁྲོད་ཀྱི་འདྲེའམ། ཚུབ་མའི་ནང་ན་
འདུག་པའི་འདྲེའོ། །
གཉིས་པ་ངོ་བོའི་རབ་དབྱེ་ལ་གཉིས་ལས། ཡན་ལག་གི་མཚན་ཉིད་ནི། ལྷ་
ལ་སོགས་པ་མཐོང་བ་ནི་མི་ཆོས་བླ་མའི་འབྲས་བུ་ཡིན་པས། དེའི་སྒོ་ནས་མི་ཆོས་

བླ་མ་སྨྲ་བ་བསྟན་ནས། ད་ནི་མི་ཆོས་བླ་མའི་རང་བཞིན་གང་ཡིན་ཞེ་ན། འདུ་
བྱེད་ཐམས་ཅད་མི་རྟག་པ་ལ་སོགས་པར་ཤེས་པ་བསམ་གཏན་གྱི་དངོས་གཞིས་
བསྡུས་པའི་འདུ་ཤེས་དང་། རྒྱུ་སྙོམས་འཇུག་གི་བསམ་གཏན་རྣམས་དང་། བྱམས་
པ་ལ་སོགས་པ་ཚད་མེད་པ་རྣམས་དང་། ནམ་མཁའ་མཐའ་ཡས་སྐྱེ་མཆེད་ལ་སོགས་
པའི་གཟུགས་མེད་པ་རྣམས་དང་། རྒྱུན་ཞུགས་ལ་སོགས་པའི་འབྲས་བུ་རྣམས་དང་།
རྫུ་འཕྲུལ་གྱི་ཡུལ་ཤེས་པ་ལ་སོགས་པ་མངོན་པར་ཤེས་པ་དྲུག་དང་། རྣམ་ཐར་བརྒྱད་
དང་ཟིལ་གནོན་བརྒྱད་དང༌། ཟད་པར་ལ་སོགས་པ་ཟག་བཅས་དང་ཟག་མེད་ཀྱི་
ཡོན་ཏན་རྣམས་ནི་མི་ཆོས་བླ་མ་ཡིན་ནོ། །གཉིས་པ་སེལ་བ་ནི། སྦོམ་པོའི་དབང་
དུ་བྱས་པ་ཉིད་ནི། ཞི་གནས་ནི་ཏིང་ངེ་འཛིན་ཡིན་ལ། དེ་ཡང་གཉིས་ཏེ། དེ་ཁོ་
ན་ཉིད་ཡིད་ལ་བྱེད་པ་མི་རྟག་པའི་འདུ་ཤེས་ལ་སོགས་པ་དང་། མོས་པ་ཡིད་ལ་
བྱེད་པ་ཚད་མེད་པ་ལ་སོགས་པ་སྒོམ་བྱུང་མི་ལྕོགས་པ་མེད་པས་བསྡུས་པ་དེ་མ་ཐོབ་
པ་འདུ་ཤེས་བསྒྱུར་ནས་སྨྲས་ན་ཕམ་པར་འགྱུར་ལ་འདིར་དེའི་རྒྱུ་མཚན་འདོད་པ་
ན་སྤྱོད་པ་ཐོས་བསམ་ལས་བྱུང་བའི་ཤེས་པ་སྟེ། ཏིང་ངེ་འཛིན་མ་གྲུབ་པ་ལུས་ལ་
སོགས་པ་དམིགས་པའི་རང་གི་མཚན་ཉིད་འཛིན་པ། དེ་ལ་གཉིས་ལས། ཉོན་
མོངས་པ་རྣམ་པར་གནོན་ནུས་པ། དེ་མ་ཐོབ་པར་རང་ཉིད་དེ་དང་ལྡན་པར་འདུ་
ཤེས་བསྒྱུར་ཏེ་སྨྲས་ན་སྦོམ་པོའོ། །
གསུམ་པ་དེའི་ཆོས་བརྗོད་པས་སྨྲ་བ་ལ་གཉིས་ལས། དངོས་ནི། མི་ཆོས་
བླ་མ་དེ་དང་ལྡན་པའི་ཆོས་ཅན་མི་མིན་གྱིས་གནོད་པ་མི་བྱེད་པ་ལ་སོགས་པ་སྨྲ་བ་
ནི་མི་ཆོས་བླ་མ་དེ་དང་ལྡན་པ་ཉིད་མ་སྨྲས་པ་མ་ཡིན་ནོ། །གཉིས་པ་སྦྱོར་བའི་སེལ་
བ་དོགས་གཅོད་དང་བཅས་པ་ནི། རང་ལ་བསམ་ནས་ལྷ་མཐོང་བ་ལ་སོགས་པ་

དེ་ཡོད་དོ་ཞེས་དགེ་སློང་རང་གི་བསམ་པ་གཞན་ལ་སྦྱོར་ཞིང་འདོགས་ན་སྦོམ་པོ་
སྟེ་དེ་ཡོད་དོ་ཞེས་རང་གི་བསམ་པ་གཞན་ལ་སྟོན་པ་ཉིད་ཡིན་པའི་ཕྱིར་རོ། །དགེ་
སློང་སྔར་ནི་ལྷ་མཐོང་བ་དེ་ལྟ་བུ་ཡོད་དེ་ཞེས་གཞན་ལ་སྦྱོར་ཞིང་ཕྱིས་ནི་ང་ཉིད་དོ་
ཞེས་རང་ལ་ཉེ་བར་སྦྱོར་ན་གཞན་ལ་བསྟན་པ་མིན་པས་ཕམ་པར་འགྱུར་རོ། །གཉིས་
པ་བསླབ་བྱ་ནི། མ་བསམས་མ་བརྟགས་པར་འདས་མ་འོངས་སོགས་ལུང་བསྟན་
པར་མི་བྱའོ། །ལུང་དུ། ཕན་ཚུན་ཞེ་ནི་འགྲས་པ་དང་། །ཆར་འབབ་པ་དང་
མཚན་གྱུར་དང་། །རྒྱལ་པོའི་ཁབ་ཀྱི་ཆུ་དྲོན་དང་། །གླང་ཆེན་རྣམས་ཀྱི་སྒྲ་སྐད་
དོ༑ ༑ཞེས་གསུངས་སོ། །
· གཉིས་པ་ཞུ་བའི་སྐབས་ནས་འབྱུང་བ་ལ་གཉིས། ཡན་ལག་ལ་དོགས་པ་
བཅད་པ། སྦྱོར་བའི་སེལ་བ་དོགས་གཅོད་དང་བཅས་པའོ། །དང་པོ་ནི། མི་ཆོས་
བླ་མ་འབྲས་བུ་བཞི་གང་རུང་ཐོབ་པ་ཡོངས་སུ་ཉམས་པ་གོ་བར་བྱེད་པ་ནི་མི་ཆོས་
བླ་མ་མ་བརྗོད་པ་མིན་ཏེ། རྒྱུན་ཞུགས་ལས་ཉམས་པ་མེད་པའི་ཕྱིར་རོ། །མདོ་
སྡེ་པ་ལྟར་ན་དགྲ་བཅོམ་ལས་ཀྱང་ཉམས་པ་མི་སྲིད་ལ། བར་པ་གཉིས་ལས་ཉམས་
སྲིད་པར་འདོད་དོ། །བསམ་གཏན་ལ་སོགས་པ་ལས་ཉམས་པ་སྲིད་དོ། །གཉིས་
པ་ནི། མི་ཆོས་བླ་མ་དང་ལྡན་པར་ཞེ་བས་བརྗོད་འདོད་པའི་འདུན་པས་དེ་དང་མི་
མཐུན་པའི་དོན་ཆུའི་རྒྱུན་ལྟ་བུ་ལ་བསམས་ནས་བདག་ནི་རྒྱུན་དུ་ཞུགས་པའོ་ཞེས་
བརྗོད་ན་སྦོམ་པོ་སྟེ། དངོས་སུ་གཞན་ལ་བསམས་པའི་ཕྱིར་རོ། །རྒྱུན་ཞུགས་ལྟ་
བུ་བརྗོད་པར་བསམས་པ་ལས་ཕྱིར་འོང་ལ་སོགས་པ་ཐོབ་བོ་ཞེས་ནོར་ན་ཡང་སྦོམ་
པོའོ། །བདག་ཅག་གཉིས་འདྲ་ན་ཁྱོད་རྒྱུན་ཞུགས་ཡིན་ནམ་ཞེས་པ་ལྟ་བུ་གཞོགས་
སྨོས་ཀྱང་བརྗོད་ན་སྦོམ་པོའོ། །ཁྱོད་ཁོ་བོ་དང་འདྲ་བར་རྒྱུན་ཞུགས་སུ་འགྱུར་རོ།

ཁོ་བོ་ནི་རྒྱུན་ཞུགས་སོགས་མིན་ནོ་ཞེས་ཡང་དག་པ་ཕྱི་མ་ཉིད་ལ་གཞོགས་སྨོས་དེ་
མི་འབྱུང་བ་མིན་ནོ། །སྨྲ་བའི་ཕམ་པར་འགྱུར་བ་ཞུ་བའི་སྐབས་ནས་འབྱུང་བའོ།།
གསུམ་པ་འདུལ་བྱེད་ཀྱི་སྐབས་ནས་འབྱུང་བ་ལ་གཉིས་ལས། ཡོན་ཏན་
བརྗོད་པ་དང་དུ་ལེན་པ་ནི། སྦོམ་པོ་ནི་བཙུན་པ་ནི་དགྲ་བཅོམ་པ། ཆོས་གོས་ལ་
སོགས་པ་མཆོག་འོས་པ། བྲམ་ཟེ་སྡིག་པའི་ཆོས་སྩལ་བ། བཙུན་པའི་དབང་པོ་
དྲུག་པོ་དག་ནི་མི་སྡུག་པ་སོགས་བསྒོམས་པས་ཤིན་ཏུ་དུལ་བ་ཟག་མེད་ཀྱི་ལམ་བསྐྱེད་
པས་སྦས་པ། དྲན་པ་དང་ཤེས་བཞིན་གྱིས་བསྲུངས་པ། ཉོན་མོངས་པ་མེད་པ་
ལ་སོགས་པ་མངོན་དུ་གྱུར་བས་ཤིན་ཏུ་བསྒོམས་པ་དག་ཡིན་ནོ། །ཞེས་ཟེར་བ་ལ་
ཅང་མི་སྨྲ་བས་དང་དུ་ལེན་པར་བྱེད་ན་སྦོམ་པོའོ། །དེ་དག་ཀྱང་ཚིག་གིས་དང་
དུ་ལེན་ན་ཕམ་པར་འགྱུར་རོ། །གཉིས་པ་བསྙེན་བཀུར་བསྔགས་པ་དང་དུ་ལེན་
པ་ནི། བཙུན་པ་གལ་ཏེ་དགྲ་བཅོམ་པ་ཡིན་ན་བདག་གི་བསོད་སྙོམས་ལོང་ཞིག །ཁྱིམ་
དུ་ཞུགས་ཤིག །སྟན་ལ་འདུག་ཅིག །ལག་ཆུ་ཟེད་ཅིག །བཟའ་བ་དང་སྲན་ཚོད་
དང་བཅའ་བ་ལོང་ལ་ཟོ་ཞིག །རྗེས་སུ་ཡི་རང་བར་བྱོས་ཤིག །བྱུང་ཞིག་ཅེས་
པ་ཅང་མི་སྨྲ་བར་བསོད་སྙོམས་ལེན་པ་ལ་སོགས་པ་དེ་བཞིན་ཉིད་དུ་བསྒྲུབ་ན་སྦོམ་
པོའོ། །རྗེས་སུ་ཡི་རང་ལ་གཉིས་ལས། སེམས་ཀྱི་རྗེས་སུ་ཡི་རང་ན་སྦོམ་པོ་དང་
ངག་གིས་རྗེས་སུ་ཡི་རང་ན་ཕམ་པའོ། །སྨྲ་བའི་ཕམ་པར་འགྱུར་བ་འདུལ་བྱེད་དག་
གོ ༑སྨྲ་བའི་ཕམ་པར་འགྱུར་པ་རྫོགས་སོ།། །།
གཉིས་པ་གསོ་བ་དགེ་འདུན་ལ་རག་ལས་པ་དགེ་འདུན་ལྷག་མའི་སྡེ་ལ་གཉིས། །
དང་པོས་གྱུར་པ་དང་། །བསྒོ་བ་ལས་གྱུར་པའོ། །དང་པོ་ལ་གཉིས། ཆགས་
པས་ཀུན་ནས་བསླང་བ་དང་། གནོད་པས་ཀུན་ནས་བསླང་པའོ། །དང་པོ་ལ་གཉིས།

སེམས་ཅན་ལ་ཆགས་པས་ཀུན་ནས་བསླང་བ་དང་། ཕྱི་རོལ་ལ་ཆགས་པས་ཀུན་
ནས་བསླང་བའོ། །དང་པོ་ལ་གཉིས། བདག་ཉིད་འདོད་པ་བསྟེན་པ་དང་། གཞན་
པ་སྟེན་དུ་འཇུག་པའོ། །དང་པོ་ལ་གཉིས། ལུས་ཀྱི་རེག་བྱའི་བདེ་བ་ལ་ཆགས་
པ་དང་། སྨྲ་བའི་བདེ་བ་ལ་ཆགས་པའོ། །དང་པོ་ལ་གཉིས། རང་གི་དང་། གཞན་
གྱིའོ། །དང་པོ་ལ་གསུམ་ལས། རྣམ་འབྱེད་ཀྱི་སྐབས་ནས་འབྱུང་བ་ལ་གཉིས།
ཐུན་མོང་གི་མཚན་ཉིད་དང་། སྐབས་དོན་བཤད་པའོ། །དང་པོ་ནི། རྨི་ལམ་ནི་
གཉིས་ཏེ། གཉིད་དང་ལྡན་པའི་སེམས་དང་། སེམས་དེའི་ཡུལ་བུད་མེད་ལ་སོགས་
པའོ། །དེ་གཉིས་ཀའང་ཆོས་ཅན་དངོས་པོ་མེད་པ་དང་འདྲ་སྟེ་རྫས་སུ་ཡོད་ཀྱང་
མཐུན་སྣང་མེད་པས་འཇིག་རྟེན་གྱི་ཐ་སྙད་ཀྱི་ཡུལ་ལས་ཤིན་ཏུ་འདས་པའི་ཕྱིར་རོ།།
དེས་ན་རྨི་ལམ་དེའི་འབྲས་བུ་ལུས་ངག་གི་རྣམ་འགྱུར་དང་། ཁུ་བ་འབྱིན་པ་ལ་སོགས་
པ་ནི་ལྟུང་བའི་རྒྱུར་མ་བྱས་པ་ཉིད་ཡིན་ཏེ། བསྒྲུབ་པར་མི་ནུས་པའི་ཕྱིར། །འདི་
ནི་སྡེ་ལྔ་གཞན་ལའང་སྦྱར་རོ། །གཉིས་པ་ལ་གཉིས། སྤྱི་དོན་དང་། གཞུང་དོན་
ནོ༑ ༑དང་པོ་ལ་གསུམ་ལས། གླེང་གཞི་ནི། ཡུལ་མཉན་ཡོད་དུ། །གང་ཟག་
འཆར་ཀས་ཉོན་མོངས་པ་འདོད་ཆགས་ཀྱིས་ཀུན་ནས་བསླངས་ཏེ། ཉེས་པ་ཁུ་བ་
ཕྱུང་བ་ལ་བརྟེན་ནས་ཁུ་བ་འབྱིན་བའི་དགེ་འདུན་ལྷག་མ་སྤོང་བའི་བསླབ་པ་བཅས་
སོ༑ ༑རྒྱུ་མཚན། རང་གི་ལུས་ལ་གནོད་པ་དང་། ཕམ་པ་དང་པོའི་རྒྱུར་འགྱུར་
བའོ། །ཡན་ལག་ལ་བཞི་ལས། གང་དབྱུང་བ་རང་གི་ཁུ་བ་ཡིན་པ་དང་པོའི་གནས་
ན་གནས་པ། །ཐ་སྙད་དུ་བྱར་ཡོད་པའི་ཚད་དུ་ལོངས་པའོ། །གང་ལས་དབྱུང་
བ་སྐྱེས་པའི་ཡན་ལག་གི་རྣམ་པ་ཡིན་པ། གང་གིས་དབྱུང་བ་སེམས་ཅན་དུ་བགྲང་
བ་དང་དེའི་རྣམ་པར་གནས་པའོ། །གཉིས་པ་ཀུན་སློང་ཁུ་བ་ཕྱུང་བའི་འདུན་པ་རྒྱུན་

ལྡན་ནོ། །གསུམ་པ་སྦྱོར་བ་རེག་ཅིང་བརྩལ་བར་ཞུགས་པའོ། །བཞི་པ་མཐར་
ཐུག་སྦུབས་སུ་འོངས་ཤིང་བདེ་བ་མྱོང་བའོ། །གཉིས་པ་གཞུང་དོན་ལ་གཉིས་ལས།
དང་པོ་མདོར་བསྟན་ནི། གང་བྱས་ན་ཁུ་བ་འབྱིན་པའི་དགེ་འདུན་ལྷག་མར་འགྱུར་
ཞེ་ན། ཁུ་བ་ཕྱུང་ན་དགེ་འདུན་ལྷག་མར་འགྱུར་རོ། །སེམས་ཇི་ལྟ་བུས་ཕྱུང་ན་
འགྱུར་ཞེ་ན། ཁུ་བ་འབྱིན་པ་དེར་འདུན་པས་ཕྱུང་ན་འགྱུར་གྱི། རྒྱུག་པ་ལ་སོགས་
པའི་རྐྱེན་གྱིས་ཕྱུང་བ་ལ་མིན་ནོ། །གང་ཕྱུང་ན་དགེ་འདུན་ལྷག་མར་འགྱུར་ཞེ་ན།
དགེ་སློང་རང་གི་ཁུ་བའོ། །ཁུ་བ་ནི་ལྔ་སྟེ། སྔོན་པོ་དང་། སེར་པོ་དང་། དམར་
པོ་དང་། བསྐ་བ་དང་། སླ་བའོ། །དང་པོ་འཁོར་ལོས་སྒྱུར་རྒྱལ་དང༌། དེའི་བུ་
ཐུ་བོ་ལའོ། །གཉིས་པ་བུ་ཕལ་པ་རྣམས་ཀྱིའོ། །གསུམ་པ་སྣ་ཆེན་པོ་ལ་གཏོགས་
པ་འཁོར་ལོའི་མཐའ་བའི་འོ། །བཞི་པ་དབང་པོ་སྨིན་པའི་འོ། །ལྔ་པ་དབང་པོ་མ་
སྨིན་པའི་འོ། །ཁུ་བ་འབྱུང་བ་དུ་མ་ཡོད་དེ། གནས་ནས་འབྱུང་བ་དང༌། སྦུབས་
སུ་འོངས་པ་ལས་འབྱུང་བ་དང་། དབང་པོའི་མཐའ་ནས་འབྱུང་བའོ། །དེ་དག་
ལས་གང་ལ་དགེ་འདུན་ལྷག་མར་འགྱུར་ཞེ་ན། །དང་པོ་གནས་ནས་ཕྱུང་བ་ལ་དགེ་
འདུན་ལྷག་མར་འགྱུར་རོ། །གནས་ནས་ཕྱུང་བ་དེའི་མཚན་ཉིད་གང་ཞེ་ན། དེ་
མྱོང་བ་ན་འདོད་ཆགས་ཤས་ཆེར་འབྱུང་བ་དང་། སྙིང་འདར་བ་ལ་སོགས་པ་ལུས་
ཀྱི་འགྱུར་བ་འབྱུང་བའོ། །བདེ་བ་དང་ས་བོན་དང་སྨན་དང་བརྟག་པའི་ཕྱིར་ཁུ་
བ་འབྱིན་པ་དུ་མ་ཡོད་ན། ཐམས་ཅད་ལ་ཁ་ན་མ་ཐོ་བ་འདྲའམ་བྱེ་བྲག་ཡོད་ཅེ་
ན༑ བདེ་བ་འདོད་པ་དང་། རིག་སྔགས་ཀྱི་ཕྱིར་དང་། བུ་བསྐྱེད་པའི་ས་བོན་གྱི་
ཕྱིར་དང་། ནད་པ་ལ་ཕན་པའི་སྨན་གྱི་ཕྱིར་དང་ས་བོན་འབྱུང་བ་བརྟག་པའི་ཕྱིར་
ཁུ་བ་ཕྱུང་བ་དག་ལ་དགེ་འདུན་ལྷག་མར་འགྱུར་བ་ལ་བྱེ་བྲག་མེད་དོ། རྣམ་པ་གང་

གིས་འབྱིན་ན་ལྷག་མར་འགྱུར་ཞེ་ན། དབང་པོ་ལ་རེག་པས་བྱུང་ན་འགྱུར་གྱི། ཚུལ་
མིན་ཡིད་བྱེད་ཙམ་གྱིས་ཕྱུང་བ་ནི་མིན་ནོ། །རེག་པ་ཇི་ལྟ་བུས་ཤེ་ན། བརྩལ་ཞིང་
དྲུད་པ་ལ་སོགས་པས་ཡིན་གྱི་ཕྲད་པ་ཙམ་ལས་བྱུང་བ་ནི་མིན་ནོ། །གང་ལ་རེག་
པས་ཤེ་ན། ཡན་ལག་གི་རྣམ་པ་ཕོའི་དབང་པོ་ལའོ། །གང་གིས་རེག་པས་ཤེ་ན།
རང་གཞན་གྱི་ལག་པ་འབའ་ཞིག་གིས་མ་ཟད་ཕྱི་རོལ་གྱིས་ཀྱང་རེག་པས་སོ། །ཕྱི་
རོལ་ཇི་ལྟ་བུས་ཤེ་ན། སེམས་ཅན་དུ་བགྲང་བ་ཤི་བའི་ལུས་ཀྱི་ལག་པ་ལ་སོགས་
པས་སོ། །དེ་ཡང་ཡན་ལག་དེའི་རང་གི་རྣམ་པར་གནས་ཤིང་མ་ཉམས་པས་ཕྱུང་
ན་ཡིན་གྱིས་གཞན་གྱིས་མིན་ཏེ། ཤའི་དུམ་བུས་ནི་སྦོམ་པོའོ་ཞེས་གསུངས་པའི་ཕྱིར།
གཉིས་པ་རྒྱས་བཤད་ལ་གཉིས། ཡན་ལག་གི་མཚན་ཉིད་དང་། སེལ་
བའོ། །དང་པོ་ནི། རེག་བརྩལ་གྱི་དོན་བསྟན་པའི་ཕྱིར་ཀུན་ཏུ་བཟུང་བའི། རིལ་
གྱིས་བཅངས་པ་དང་། དེ་ཉིད་དམ་དུ་བཅང་བ་གཉིས་མེད་པར་རེག་པས་ཕྱུང་ན་
ཡང་དགེ་འདུན་ལྷག་མའོ། །བུད་མེད་དང་སྐྱེས་པ་ཀུན་ཏུ་སྤྱོད་པའི་གནས་སྐབས་
ཀྱི་བདེ་བའི་བྱེ་བྲག་ངེས་པར་མྱོང་བ་དང་། ལུས་ཀྱི་དབང་པོ་ལས་ཁུ་བ་བྱུང་བ་
ཐུག་པའི་བདེ་དང་། ངད་ལས་པ་གདུང་བ་དང་བྲལ་བའི་བདེ་བ་ཉམས་སུ་མྱོང་བ་
དག་ཀྱང་མེད་པར་བརྩལ་བས་རེག་པས་ཕྱུང་ན་ཡང་དགེ་འདུན་ལྷག་མའོ། །སྦུབས་
སུ་མ་འོངས་པ་ཕྱུང་ན་དགེ་འདུན་ལྷག་མའོ། །
གཉིས་པ་ལ་གསུམ་ལས། དང་པོ་ན་སྨད་ནི། དེ་མ་ཐག་ཏུ་ཁུ་བ་འཕོ་བའི་
ཤུགས་ཀྱི་གནས་སྐབས་སུ་ལུས་དང་ཡིད་ཀྱིས་རྩོལ་བ་བཏང་ན་ཁུ་བ་འབྱིན་པའི་བྱ་
བ་རྫོགས་པར་མ་བྱས་པ་ཉིད་ཡིན་པས་སྦོམ་པོའོ། །ཁུ་བ་འབྱིན་པའི་བསམ་པས་
གར་བྱེད་པ་དང་། རབ་ཏུ་གར་བྱེད་པས་ཁུ་བ་ཕྱུང་བ་ལ་ནི་ན་སྨད་པ་ཉིད་ཡིན་

པས་སྦོམ་པོའོ། །ནམ་མཁའ་ལ་རྐེད་པ་བསྐྱོད་པས་ཁུ་བ་འབྱིན་ན་ཡང་ན་སྨད་པ་
ཉིད་དོ། །ཡན་ལག་གི་རྣམ་པ་ལས་ཕྱོགས་གཞན་དུ་རེག་པས་ཕྱུང་བ་ལ་ཡང་སྦོམ་
པོའོ། །ཆུའི་རྒྱུན་ལས་བཟློག་པའི་ཕྱོགས་སུ་ཡན་ལག་གི་རྣམ་པ་གཏོད་པས་འབྱིན་
ན་ཡང་སྦོམ་པོའོ། །ཡན་ལག་གི་རྣམ་པ་རྫི་ཕྱོགས་མིན་པར་བཏད་དེ་འབྱིན་ན་ཡང་
སྦོམ་པོའོ། །བྱེ་བྲག་མངོན་པར་ངེས་པར་མྱོང་བའི་བདེ་བ་ཉམས་སུ་མྱོང་བ་བསྒྲུབ་
པ་ཡིད་ཀྱིས་དོན་དུ་གཉེར་བ་ལ་ཡང་སྦོམ་པོའོ། །ཁུ་བ་སྦུབས་སུ་འོངས་པའི་འབྱིན་
ན་ཡང་སྦོམ་པོའོ། །ཆགས་པའི་སེམས་དང་ལྡན་པ་ཉིད་ན་ཡན་ལག་གི་རྣམ་པ་གཞལ་
བའི་ཆེད་དུ་ཡན་ལག་གི་རྣམ་པ་ལ་ལག་པ་སོགས་ཀྱིས་རེག་པ་ནི་འབྱིན་པའི་སྦྱོར་
བ་མིན་པ་མིན་པས་སྦོམ་པོའོ། །གཉིས་པ་ཆེས་ན་སྨད་ནི། ཆགས་སེམས་ཀྱིས་
ཡན་ལག་གི་རྣམ་པ་ལ་བལྟ་ན་ཉེས་བྱས་སོ། །ཆགས་སེམས་ཀྱིས་ཡན་ལག་གི་རྣམ་
པ་རྒྱུན་ཕྱོགས་དང་རྗེ་ཕྱོགས་སུ་གཏོང་ན་ཡང་ཉེས་བྱས་སོ། །གསུམ་པ་ལྟུང་མེད་
ནི༑ བརླ་དང་། གོས་དང་། གོས་གཞན་གྱི་རེག་པ་དང་། གཡན་པ་ཕྲུགས་པ་
དག་གིས་བབ་ཅོལ་དུ་ཁུ་བ་འབྱུང་བ་དེའི་དོན་མིན་པར་ཞུགས་པ་ལ་ཁུ་བ་བྱུང་བ་
ལ་ནི་ལྟུང་བ་མེད་དོ། །རེག་བྱ་མིན་པ་གཟུགས་སྒྲ་དྲི་རོ་མིག་རྣ་སོགས་ཀྱིས་ཉམས་
སུ་མྱོང་བ་ན་བབ་ཅོལ་དུ་ཁུ་བ་བྱུང་བ་ལ་ཡང་ལྟུང་བ་མེད་དོ། །རེག་བྱ་དང་རེག་
བྱ་མིན་པའི་ཡུལ་སྔོན་ཉམས་སུ་མྱོང་བ་དྲན་པས་ཁུ་བ་དབྱུང་བས་དེའི་དོན་མིན་པར་
བབ་ཅོལ་དུ་ཁུ་བ་བྱུང་བ་ལ་ཡང་ལྟུང་བ་མེད་དོ། །འབྱིན་པའི་དགེ་འདུན་ལྷག་མ་
རྣམ་པར་འབྱེད་པའི་སྐབས་ནས་འབྱུང་བའོ། ། །
གཉིས་པ་ཞུ་བའི་སྐབས་ནས་འབྱུང་བ་ནི། སྔར་ཤུགས་དང་སྦུབས་ཞེས་
བཤད་པ་དེའི་ངོ་བོ་གང་ཞེ་ན། སྐད་ཅིག་གཉིས་པ་ལ་ཁུ་བ་རང་གི་གནས་ནས་འཕོ་

བར་འགྱུར་བ་ནི་ཤུགས་དང་། རང་གི་གནས་ནས་འཕོས་མ་ཐག་པ་ནི་སྦུབས་སུ་
འོང་བའོ། །ཁུ་བ་འབྱུང་བའི་ཆེད་དུ་བརྩམས་པ་ཙམ་ནས་སྦྱོར་བ་བཏང་ན་སྦྱོར་
བ་ཉིད་མིན་པ་མིན་པས་སྦོམ་པོའོ། །དབྱུང་བའི་སྦྱོར་བ་མེད་པར་གཉིད་ལོག་པའི་
ཚེ་ཕྱུང་བ་ལ་སད་པའི་ཚེ་རོ་མྱང་བ་ནི་སྦྱོར་བ་དེ་དང་ལྡན་པ་ཉིད་ཡིན་པས་སྦོམ་པོའོ།།
དགེ་སློང་གིས་ཡན་ལག་གི་རྣམ་པ་ཕྱོགས་ཅུང་ཟད་ཉེད་པ་དང་རིལ་གྱིས་ཡོངས་སུ་
ཉེད་པ་དང་འཚིར་བ་བདག་གིར་བྱེད་ན་སྦོམ་པོའོ། །ཡན་ལག་གི་རྣམ་པ་དེ་ལས་
སུ་རུང་བ་ལ་ལག་པ་ལ་སོགས་པས་ནོམ་ན་སྦོམ་པོའོ། །སྨན་ཟོས་པས་ཁུ་བ་འབྱིན་
ན་བྱུང་བའི་དུས་སུ་འགྱུར་བ་བྱུང་ན་སྦོམ་པོའོ། །མ་བྱུང་ན་ཉེས་པ་མེད་དོ། །གཞན་
གྱི་ཡན་ལག་གི་རྣམ་པ་ལས་ཁུ་བ་འབྱིན་ན་ཡང་སྦོམ་པོའོ། །འབྱིན་པའི་དགེ་འདུན་
ལྷག་མ་ཞུ་བའི་སྐབས་ནས་འབྱུང་བའོ། །གསུམ་པ་འདུལ་བྱེད་ཀྱི་སྐབས་ནས་འབྱུང་
བ་ལ་གཉིས། ཡན་ལག་གི་མཚན་ཉིད་དང་། སེལ་བའོ། །དང་པོ་ནི། སྔར་རྣམ་
འབྱེད་དུ། ཕྱི་རོལ་སེམས་ཅན་དུ་བགྲང་བ་དང་། དེའི་རྣམ་པར་གནས་པ་ཞེས་
པའི་སྤྲོས་པ་བསྟན་པ་ནི། རྣམ་པར་བསྔོས་པ་དང་། རྣམ་པར་བརྣགས་པ་དང་།
རྣམ་པར་བམ་པ་ལ་སོགས་པ་དང་། རྣམ་པར་གཞིགས་པ་དང་། ཀེང་རུས་དག་
དང་། མགོ་དང་། རྣ་བ་དང་། སྣ་དག་དང་། མགུལ་བའི་བར་དང་། རྩིབས་
ལོགས་དང་། རྒྱབ་དང་། བྲང་དང་། གཉེར་མ་དག་དང་། སྐྲའི་གསེབ་དང་།
ལག་པ་དང་། ཕྲག་པ་དང་། དཔུང་པ་དག་དང་། དཔུང་བའི་བར་དང་། རྐེད་
པ་དང་། བརླ་དང་། རྐང་པ་དང་། སྐྱིད་པ་དག་དང་། སྐྱིད་པའི་བར་དུ་ཁུ་བ་
འབྱིན་ན་དངོས་གཞིའོ། །གཉིས་པ་སེལ་བ་ལ་གསུམ་ལས། གཞིའི་སེལ་བ་ནི།
སྦོམ་པོ་ནི། ལུ་བ་དང་། ཕྱིང་པ་དང་། དྲེའུ་རྔོག་དང་། སྔས་ནང་ཚངས་ཅན་

དང་། ཁྲི་དང་ཁྲིའུ་དང་། སྟན་ནང་ཚངས་ཅན་དང་། ཁྲིའི་གསེབ་དང་། བུམ་
པ་དང་། བུམ་བུ་དང་། བུམ་པའི་བར་དང་། བྱ་མ་བུམ་དང་། ཆོལ་ཟངས་
དང་། རྡོ་བ་དང་། སྐྱང་ནུལ་དང་། སྐྱང་ནུལ་གྱི་བར་དང་། སྒོ་གཏན་དང་།
ཤའི་དུམ་བུ་དག་ཏུ་འབྱིན་ན་སྦོམ་པོའོ། །གཉིས་པ་སྦྱོར་བའི་སེལ་བ་ནི། རང་གི་
ཡན་ལག་གི་རྣམ་པའི་རྨ་བུ་ཁ་འཚིར་ན་སྦོམ་པོའོ། །མོའི་དབང་པོར་ལྷག་པར་སྤྱོད་
པར་རྩོམ་པ་ན་བུད་མེད་དུ་བྱས་པ་མོའི་དབང་པོ་འཚིར་ན་སྦོམ་པོའོ། །མོའི་དབང་
པོ་དེར་མཐེ་བོང་འཛུད་ན་སྦོམ་པ་སྟེ་མི་ཚངས་སྤྱོད་ཀྱི་གཟུགས་བརྙན་ཡིན་པའི་ཕྱིར།
མི་ཚངས་པར་སྤྱོད་པའམ་ཁུ་བ་དབྱུང་བའི་དོན་དུ་ཉེ་བར་འགྲོ་བ་ན་ཁུ་བ་ཤོར་ན་
སྦོམ་པོའོ། །ཁུ་བ་དབྱུང་བའི་དོན་དུ་གནས་ནས་གནས་སུ་འཕོ་བ་ལ་ཁུ་བ་བྱུང་ན་
ཡང་སྦོམ་པོའོ། །ཚུལ་བཞིན་མིན་པ་ཡིད་ལ་བྱེད་པ་ལས་ཁུ་བ་ཕྱུང་ན་ཡང་སྦོམ་
པོའོ། །རྩོལ་བ་མེད་པར་ཁུ་བ་དབྱུང་བའི་འདུན་པས་ཡན་ལག་གི་རྣམ་པ་ལག་པས་
འཛིན་པ་ཙམ་ལས་ཁུ་བ་ཕྱུང་ན་སྦོམ་པོའོ། །གསུམ་པ་ལྟུང་མེད་ནི། དབྱུང་བའི་
དོན་མིན་པར་བབ་ཅོལ་དུ་འཛག་སྣོད་ལ་དབང་པོ་དྲུད་པ་ལས་བྱུང་བ་ནི་ལྟུང་བ་མེད་
དོ༑ ༑ སྔོན་གྱི་ཆུང་མས་འཁྱུད་པ་ལས་བབ་ཅོལ་དུ་བྱུང་བ་ལ་ཡང་ལྟུང་བ་མེད་དོ།།
རྐང་པ་དང་། བྱིན་པ་དང་། དཔུང་པ་དང༌། མཐེ་བོ་ལ་སོགས་པ་ནས་བུད་མེད་
ཀྱིས་བཟུང་བ་ལ་བབ་ཅོལ་དུ་ཁུ་བ་བྱུང་བ་ལ་ཡང་ལྟུང་བ་མེད་དོ། །འབྱིན་པའི་
དགེ་འདུན་ལྷག་མ་འདུལ་བྱེད་ནས་འབྱུང་བའོ། །འབྱིན་པའི་དགེ་འདུན་ལྷག་མ་
རྫོགས་སོ།། །།
གཉིས་པ་གཞན་གྱི་ལུས་ཀྱི་རེག་བྱའི་བདེ་བ་ལ་ཆགས་པ་ལ་གསུམ་ལས།
རྣམ་འབྱེད་ཀྱི་སྐབས་ནས་འབྱུང་བ་ལ་གཉིས་ལས། ཐུན་མོང་གི་མཚན་ཉིད་དང་།

ཐུམ་མོང་མིན་པའོ། །དང་པོ་ལ་གསུམ། བུད་མེད་བྱེད་པ་པོར་བསྟན་པ། དེ་
དག་གི་མཚན་ཉིད། ལྷག་མ་དང་པོ་གསུམ་གྱི་ཐུན་མོང་གི་མཚན་ཉིད་དོ། །དང་
པོ་ལ་གཉིས་ལས། དངོས་ནི། བསླབ་པའི་གཞི་འདི་ལ། ལྷག་མའི་བྱེད་པ་པོ་ནི་
བུད་མེད་ཉིད་ཡིན་ཏེ། བུད་མེད་ལ་བརྟེན་ནས་འབྱུང་གི་དེ་མེད་པར་མི་འབྱུང་བའི་
ཕྱིར་རོ། །དབེན་པ་ན་བུད་མེད་དང་ལྷན་ཅིག་འདུག་པ་དང་། འགྲེང་བའི་ལྟུང་
བྱེད་གཉིས་ཀྱི་བྱེད་པ་པོ་ཡང་བུད་མེད་ཡིན་ནོ། །ཉལ་པོ་བྱེད་པར་གཤོམ་པའི་ཁྱིམ་
ན་འདུག་པ་དང་། འགྲེང་བའི་ལྟུང་བྱེད་གཉིས་ལ་ཡང་བྱེད་པ་པོ་བུད་མེད་ཡིན་
ནོ༑ ༑བུད་མེད་དང་ལྷན་ཅིག་ཉལ་བའི་ལྟུང་བྱེད་ལ་ཡང་བྱེད་པ་པོ་བུད་མེད་ཡིན་
ནོ༑ ༑རིག་པའི་སྐྱེས་པ་གཞན་གྲོགས་སུ་མེད་པའི་བུད་མེད་དང་ལྷན་ཅིག་ལམ་དུ་
འགྲོ་བའི་ལྟུང་བྱེད་ལ་ཡང་བྱེད་པ་པོ་ནི་བུད་མེད་དོ། །བསླབ་པའི་གཞི་འདིའི་འོག་
མ་འཁྲིག་ཚིག་སྨྲ་བ་དང་། བསྙེན་བཀུར་བསྔགས་པའི་དགེ་འདུན་ལྷག་མ་གཉིས་
པོ་ལ་ཡང་བྱེད་པ་པོ་བུད་མེད་ཉིད་དོ། །ཁྱིམ་པ་མོ་ལ་ཚིག་ལྔའམ་དྲུག་ལས་ལྷག་
པར་ཆོས་སྟོན་པའི་ལྟུང་བྱེད་ལ་ཡང་བྱེད་པ་པོ་བུད་མེད་ཉིད་དོ། །ཁྱིམ་པ་མོ་ལ་
ཆོས་སྟོན་པའི་གནས་སྐབས་ཐམས་ཅད་དུ་བུད་མེད་ལྟུང་བའི་བྱེད་པ་པོ་ཡིན་ནམ་
ཞེ་ན། སྐྱེས་པ་མེད་པར་ཁྱིམ་པ་མོ་ལ་སྟོན་པའི་ལྟུང་བྱེད་ཀྱི་བྱེད་པ་པོ་བུད་མེད་
ཡིན་གྱི། ཐམས་ཅད་དུ་མིན་ནོ། །སྐྱེས་པ་ཇི་ལྟ་བུ་ཞེ་ན། འཁྲིག་པ་ལས་བྱུང་
བའི་ལུས་ངག་གི་སྤྱོད་པ་མངོན་པར་ཤེས་ཤིང་རིག་པའོ། །རིག་པའི་སྐྱེས་པ་ཡོད་
ཀྱང་བུད་མེད་མི་རུང་བར་སྦྱར་མའི་སྤྱོད་པ་ཅན་ལ་ཆོས་སྟོན་པའི་ལྟུང་བའི་བྱེད་
པ་པོ་ཡང་བུད་མེད་ཡིན་ནོ། །བུད་མེད་མི་རུང་བ་དེ་ནི་རིག་པའི་སྐྱེས་པ་ཡོད་ཀྱང་
སྟོན་པར་བྱེད་པའི་ཉེས་བྱས་ཀྱི་བྱེད་པ་པོ་ཡིན་གྱི། དངོས་གཞིའི་བྱེད་པ་པོ་མིན་ནོ།།

གཉིས་པ་ཞར་ལ་ཁྲིམས་གྲོགས་ཀྱི་མཚན་ཉིད་ནི། སྒྲ་མི་སྙན་ལ་སོགས་
པ་གླིང་གཞན་ནས་སྐྱེས་པའི་རིག་པའི་སྐྱེས་པ་དང་། རང་གི་གླིང་དུ་སྐྱེས་ཀྱང་སྙན་
ཐབས་མཁན་དང་། མ་ནིང་ལྟ་བུ་འཁྲིག་པའི་འགྱུར་བ་བསྟེན་པའི་སྐྱེས་པ་གཉིས་
ནི་ཡོད་དུ་ཟིན་ཀྱང་ཁྱིམ་པ་མོ་ལ་ཆོས་སྟོན་པའི་སྐབས་འདིར་རིག་པའི་སྐྱེས་པ་ཉིད་
དུ་མཆོག་པ་ཉིད་དེ། དེ་གཉིས་ཡོད་ཀྱང་ཁྱིམ་པ་མོ་ལ་སྟོན་ན་ཉེས་བྱས་སོ། །རིག་
པ་དེའི་ཡན་ལག་ནི་ལུས་ངག་གི་ཀུན་ཏུ་སྤྱོད་པའི་དོན་བརྡ་ཕྲད་ཅིང་རིག་པ་ཉིད་ཡིན་
ནོ༑ ༑དེའི་མཚན་ཉིད་ནི། མིའི་འགྲོ་བ་བ་སྐྱེས་པ། སྨྲ་ཤེས་པ། དོན་གོ་བ། རང་
བཞིན་དུ་གནས་པ། གླིང་འདི་པ་ཡིན་པ། འགྱུར་བ་བསྟེན་པ་མིན་པ། གཟུགས་
མ་བསྒྱུར་བ། མི་སྣང་བར་མ་བྱས་པ། དམུས་ལོང་མིན་པ་བཅུའོ། །འདི་གཉིས་
ལ་ཁྲིམས་གྲོགས་དེ་ལྟ་བུ་ཡོད་ན་དགག་བྱ་མི་རྫོགས་ལ། གཞན་རྣམས་ལ་ཅི་རིགས་
པར་ཤེས་པར་བྱའོ། །མཚན་གཉིས་པ་བུད་མེད་ཀྱི་མཚན་ཤས་ཆེ་བ་རྣམ་པ་དེ་ལྟ་
བུ་ཉིད་ལ་ནི་བུད་མེད་ལ་བརྟེན་པའི་ལྟུང་བ་རྫོགས་པར་བསྐྱེད་ཀྱི་མཚན་ཅིག་ཤོས་
ཕོའི་མཚན་དོན་མེད་དོ། །དེ་བཞིན་དུ་མཚན་གཉིས་པ་སྐྱེས་པའི་མཚན་ཤས་ཆེ་
བ་རྣམ་པ་དེ་ལྟ་བུ་ཉིད་ལ་ནི་མཚན་ཅིག་ཤོས་བུད་མེད་ཀྱི་མཚན་དོན་མེད་དོ། །མཚན་
གཉིས་པའི་མཚན་གཅིག་ཤོས་མོའི་མཚན་ནི་ཁྲིམས་གྲོགས་ཀྱི་སྐབས་འདིར་རིག་
པའི་སྐྱེས་པ་ཕྱེད་ཉིད་ཀྱི་བྱ་བ་བྱེད་དེ། དེ་དང་ལྷན་ཅིག་བུད་མེད་དང་ལམ་དུ་འགྲོ་
བའམ་ཆོས་སྟོན་ན་ཉེས་བྱས་སོ། །གཉིས་པ་བུད་མེད་བྱེད་པ་པོ་རྣམས་ཀྱི་མཚན་
ཉིད་ནི་བུད་མེད་བྱེད་པ་པོ་ཞེས་སྨྲས་ན་བུད་མེད་ཐམས་ཅད་བྱེད་པ་པོ་ཡིན་ནམ་ཁྱད་
པར་ཡོད་ཅེ་ན། བསླབ་པའི་གཞི་འདིའི་འོག་མ་འཁྲིག་ཚིག །བསྙེན་བཀུར། ཆོས་
སྟོན་པ་གསུམ་ལ་ཡུལ་བུད་མེད་དེ། ལེགས་པར་སྨྲས་པ་དགེ་བ་དང་། ཉེས་པ་

སྨྲས་པ་མི་དགེ་བ་དག་གི་དོན་ཀུན་ཤེས་པའི་མཐུ་ཡོད་པ་དེ་ཡན་ལག་ཡིན་ནོ། །གསུམ་
པོ་དེ་ལས་གཞན་བདུན་པོ་ལ་ཡུལ་དེ་འཁྲིག་པ་བསྟེན་པར་བྱ་བའི་མཐུ་ཡོད་པ་ཡིན་
ན་ལྟུང་བ་དངོས་གཞིའི་བྱེད་པ་པོ་ཡིན་ནོ། །འཁྲིག་པ་བསྟེན་པའི་མཐུ་ཡོད་པ་ལས་
གཞན་དུ་ན་ཚིགས་འོག་མའི་བྱེད་པ་པོ་ཡིན་ཏེ། གང་ལ་དགེ་འདུན་ལྷག་མར་གྱུར་
བ་དེ་ལ་སྦོམ་པོའོ། །གང་ལ་སྦོམ་པོ་དང་ལྟུང་བྱེད་དུ་འགྱུར་བ་དེ་ལ་ཉེས་བྱས་སོ།།
མོ་དང་ཕོའི་དབང་པོ་གང་ཡང་མེད་ལ་ནུ་མ་སོགས་བུད་མེད་ཀྱི་རྣམ་པ་བསྟེན་པ་མ་
ནིང་མོ་དང་། ཕོ་མོའི་དབང་པོ་གང་ཡང་མེད་ལ་ཁ་སྤུ་སོགས་སྐྱེས་པའི་རྣམ་པ་ཅུང་
ཟད་བསྟེན་པ་མ་ནིང་ཕོ་དང་། སྤྲུལ་པ་མོ་སེམས་ཅན་དུ་བགྲང་བ་ལ་ཡང་མཐུ་མེད་
པ་དེ་བཞིན་ཏེ་དེ་དང་འདྲའོ། །གསུམ་པ་ལྷག་མ་དང་པོ་གསུམ་གྱི་མཚན་ཉིད་ནི།
རེག་པ་དང་། འཁྲིག་ཚིག་དང་། བསྙེན་བཀུར་བསྔགས་པ་གསུམ་པོ་འདི་ལ་ཡུལ་
སྐྱེས་པ་ཡང་མཐུ་མེད་པ་དང་འདྲའོ། །དེས་ན་གལ་ཏེ་གསུམ་པོ་དེ་དག་གི་ཡུལ་
ལ་བདེ་བ་ཉམས་སུ་མྱོང་བར་བྱ་བའི་འདུན་པ་ཀུན་ཏུ་འདོད་ཆགས་པ་དང་ལྡན་པ་
དྲལ་ཞིང་གྱུར་པའི་སེམས་ཀྱིས་མཚན་ཉིད་དང་ལྡན་པའི་ལུས་ལ་རེག་པ་སོགས་བྱས་
ན་དགེ་འདུན་ལྷག་མར་འགྱུར་རོ། །
གཉིས་པ་ཐུན་མོང་མིན་པ་ལ་གཉིས། སྤྱི་དོན་དང་། གཞུང་དོན་ནོ། །དང་
པོ་ལ་གླེང་གཞི། ཡུལ་མཉན་ཡོད་དུ་གང་ཟག་འཆར་ཀས། ཉོན་མོངས་པ་འདོད་
ཆགས་ཀྱིས་ཀུན་ནས་བསླངས་ཏེ། ཉེས་པ་ལུས་ཀྱི་རེག་པ་བདག་གིར་བྱས་པ་ལ་
བརྟེན་ནས་བསླབ་པ་འདི་བཅས་སོ། །རྒྱུ་མཚན། རང་ཉིད་ཉོན་མོངས་པའི་བསམ་
པ་སྐྱེ་བ་དང་། ཕམ་པ་དང་པོའི་རྒྱུར་འགྱུར་བ་དང་། གཞན་མ་དད་པ་སྟེ་བུད་
མེད་ཀྱིས་བསྐྱེད་པའི་ལྟུང་བ་རྣམས་ཀྱི་རྒྱུ་མཚན་ཐུན་མོང་པ་ཡིན་ལ་ཁྱད་པར་ཅུང་

ཟད་ཡོད་པ་རྣམས་ནི་རང་རང་གི་སྐབས་སུ་སྟོན་ནོ། །ཡན་ལག་ལ་བཞི་ལས། གཞི་
ལ༑ ཡུལ་མིའི་བུད་མེད་ཤེས་པ་རང་བཞིན་དུ་གནས་པ། མཚན་དོན་བྱེད་ནུས་
པ༑ ལུས་བསྟེན་རུང་མ་ཉམས་པ། རྨའི་སྒོ་གསུམ་ལས་གཞན་པ། ལུས་དངོས་
སམ། སྐྲའམ། དེ་དང་འབྲེལ་བའི་གོས་ཡིན་པའོ། །རེག་བྱེད་ནི་རང་གི་ལུས་
ཟག་བྱེད་ལས་གཞན་པ། མིག་ནས་པུས་མོའི་བར་ཡིན་པའོ། །བསམ་པ་ལ་གཉིས་
ལས། འདུ་ཤེས་འདྲ། ཀུན་སློང་རེག་པ་ལས་བྱུང་བའི་བདེ་བ་ཉམས་སུ་མྱོང་བར་
འདོད་པའི་འདུན་པ་ཀུན་ཏུ་འདོད་ཆགས་དང་ལྡན་པའོ། །སྦྱོར་བ་རེག་པར་རྩོམ་
པའོ། །མཐར་ཐུག་རེག་པ་ལས་བྱུང་བའི་བདེ་བ་མྱོང་བའོ། །གཞུང་དོན་ལ་གསུམ་
ལས། དང་པོ་ཡན་ལག་གི་མཚན་ཉིད་ནི། གང་བྱས་ན་རེག་པའི་དགེ་འདུན་ལྷག་
མར་འགྱུར་ཞེ་ན། དགེ་སློང་གིས་བུད་མེད་ཀྱི་ལུས་ཀྱི་རེག་པ་བདག་གིར་བྱེད་ན་
ལྷག་མར་འགྱུར་རོ། །རེག་པའི་སྐབས་འདིར་ཏེ་གཞན་དུ་མིན་ཞེས་པའོ། །བུད་
མེད་ཀྱི་སྐྲ་བསྡུས་པའི་ལན་བུ་ནི་ལུས་དེ་དང་ལྡན་པ་སྟེ་འདྲ་བ་ཡིན་པས་དེ་ལ་རེག་
ན་དངོས་གཞིར་འགྱུར་རོ། །སྐྲ་ནི་ལུས་ཀྱི་དབང་པོ་དང་མི་ལྡན་པས་དེ་ལ་རེག་
པ་ལ་ལྷག་མར་མི་འགྱུར་རམ་སྙམ་པའི་དོགས་པ་བསལ་པའི་ཕྱིར་འདི་བྱས་ཏེ། དེ་
ལ་འདོད་ཆགས་ལྷག་པར་སྐྱེ་བའི་ཕྱིར་རོ། །རྣམ་ཊིཀ་ཏུ། གང་དག་གམ་ཞེས་
བྱ་བའི་སྒྲ་དག་གང་ཡང་རུང་བའི་དོན་དུ་ཁས་ལེན་ཅིང་། ལན་བུ་ནས་བཟུང་བ་
ལ་ཡང་དངོས་གཞིར་སྨྲ་བ་དེ་དག་ནི་ལྟུང་བ་བསྟེན་པ་ལས་ལན་བུ་མ་སྨོས་པ་དང་
འགལ་ལ། ཞུ་བ་ལས་ཀྱང་སྤུ་ལ་སོགས་པ་ལ་སྦོམ་པོར་གསུངས་པས་དངོས་གཞིར་
མ་རུང་ངོ་ཞེས་དང་། ཞུ་ཊིཀ་ཏུ་ཡང་དེ་ལྟར་ཟེར་རོ། །ལན་བུ་དེ་དང་འབྲེལ་བ་
ལན་བུའི་ཡན་ལག་ཏུ་གྱུར་པའི་སྐུད་པ་ལ་སོགས་པ་ལ་རེག་ན་ཡང་དངོས་གཞིའོ།།

བུད་མེད་ཀྱི་ལུས་ལ་དང་པོ་ལན་ཅིག་སྦྱོར་བའི་ནོམ་པ་དང་། ཡང་དང་ཡང་དུ་སྦྱོར་
བའི་ཉུག་པ་དང་། མཐར་སྦྱར་ཏེ་སྤྲོད་པ་དང་། ལག་པ་སོགས་ལ་འཛིན་པ་དང་།
ཡུལ་ཐག་རིང་པོ་ནས་འདྲེན་པ་དང་། ཐག་ཉེ་བ་ནས་ཁོར་ཡུག་ཏུ་བསྐོར་བའི་ཡོངས་
སུ་འདྲེན་པ་དང་། འོག་ནས་སྟེང་དུ་འཇོག་ཅིང་འཁྱུད་པ་དང་། སྟེང་ནས་འོག་
ཏུ་ཕབ་ཅིང་འགྱུར་བ་དང་། མཐར་དམ་དུ་སྦྱོར་བ་རྣམས་ལ་ཁ་ན་མ་ཐོ་བ་བྱེ་བྲག་
མེད་དེ། །བསྟེན་པར་བྱ་བ་བུད་མེད་སོགས་ཀྱིས་ནོམ་ཉུག་སོགས་བྱས་པ་བདག་
གིར་བྱེད་ན་ཡང་བྱེ་བྲག་མེད་དོ། །གོས་ཀྱིས་བར་དུ་ཆོད་པའི་བུད་མེད་ལ་སོགས་
པའི་ལུས་ལ་རེག་པ་ལ་ནི་ཚིགས་འོག་མར་ན་སྨད་དོ། །ཕམ་པ་སོགས་ལས་ན་སྨད་
པ་ལ་སྦོམ་པོ་སོགས་སུ་རྣམ་པར་བཞག་པ་ལྟར་ཉེས་བྱས་ཀྱི་ན་སྨད་པར་ནི་ཉེས་བྱས་
ལས་གཞན་མིན་པ་ཉེས་བྱས་ཕྲ་མོར་འགྱུར་རོ། །
གཉིས་པ་བསླབ་བྱ་ནི། བསམ་པའི་ཉེས་པ་མེད་ཀྱང་དགེ་སློང་མ་ལ་རེག་
པར་མི་བྱའོ། །བུད་མེད་ལ་ཡང་རེག་པར་མི་བྱའོ། །དགེ་སློང་མ་བུད་མེད་ཀྱི་
རིགས་ལས་མ་འདས་མོད། འོན་ཀྱང་དགེ་འདུན་གྱི་ཁོངས་སུ་གཏོགས་པས་བསམ་
པའི་ཉེས་པ་མེད་ན་དེ་ལ་རེག་པ་ལ་ཉེས་པ་མེད་དམ་སྙམ་པའི་དོགས་པ་བསལ་བའི་
ཕྱིར་ལོགས་སུ་སྨོས་སོ། །བུད་མེད་ལ་རེག་པར་མི་བྱའོ་ཞེས་པའི་དམིགས་བསལ་
ནི༑ བུད་མེད་ཆུར་སྡུག་བསྔལ་གྱིས་ཉམ་ཐག་པ་བསྒྲལ་བའི་ཕྱིར་ནི་བུད་མེད་ལ་
རེག་པར་བྱའོ། །ཇི་ལྟར་རེག་པར་བྱ་ཞེ་ན། མ་དང་སྲིང་མོ་དང་བུ་མོའི་འདུ་ཤེས་
ཉེ་བར་བཞག་སྟེ་ལག་པའམ་སྒྲ་དག་ལ་རེག་པར་བྱའོ། །བུད་མེད་ཆུས་ཁྱེར་བ་
དྲན་པ་ཉམས་ན་དྲན་པ་རྙེད་པར་བྱ་བའི་ཕྱིར་བྱེ་མ་བརྡལ་བའི་སྟེང་དུ་ཁ་བུབ་ཏུ་གཞག་
གོ ༑ཁ་བུབ་ཏུ་བཞག་པའི་བུད་མེད་དེ་ཁྱིམ་པ་ལ་བརྙན་པའི་ཁྲིའུ་བསྲུང་ཚུལ་ཇི་

ལྟར་བསྟན་པ་བཞིན་དུ་དེར་ཕྱོགས་གཅིག་ཏུ་འདུག་སྟེ། རང་གི་ལས་ཀྱང་བྱེད་
དེ་ལ་ཡང་སེམས་གཏོད་པའི་སྒོ་ནས་བསྲུང་བར་བྱའོ། །དགེ་སློང་ཟས་ཀྱི་དུས་ལ་
བབ་ནས་འགྲོ་ན་ཇི་ལྟར་ཞེ་ན། ཟན་ལ་འགྲོ་བའི་ཚེ་བུད་མེད་དེ་བ་ལང་རྫིའམ་ཕྱགས་
རྫི་དག་ལ་གཏད་དེ་ཟན་ལ་འགྲོ་བར་བྱའོ། །དགེ་སློང་དེས་བསྒྲལ་བའི་འབད་པ་
བྱས་པ་དོན་མེད་པ་སྤང་བའི་ཕྱིར་འཚོའམ་འོན་ཏེ་མིན་ཞེས་ཡང་དང་ཡང་དུ་བརྟག་
པར་བྱའོ། །གསུམ་པ་ལྟུང་མེད་ནི། དགེ་སློང་སེམས་དག་པ་དགེ་ལེགས་ཀྱི་བསམ་
པ་དང་ལྡན་པས་བདག་གིས་མ་འཁྱུད་ལ་སྲོག་དང་འབྲལ་ལོ་སྙམ་པའི་སྙིང་བརྩེ་བས་
བུད་མེད་ལ་འཁྱུད་པ་ལ་ཉེས་པ་མེད་དོ། །ཡང་ན་བུད་མེད་སེམས་དག་པས་དགེ་
སློང་ལ་བུ་ལ་སོགས་པའི་འདུ་ཤེས་ཀྱིས་འཁྱུད་པ་ལ་ཡང་ཉེས་པ་མེད་དོ། །ལུས་
ཀྱི་རེག་པའི་དགེ་འདུན་ལྷག་མ་རྣམ་པར་འབྱེད་པའི་སྐབས་ནས་འབྱུང་བའོ། །
གཉིས་པ་ཞུ་བའི་སྐབས་ནས་འབྱུང་བ་ནི། འཁྲིག་པ་དང་ལྡན་པའི་རོ་མྱང་
བའི་བསམ་པ་མེད་པར་འཇམ་པ་དང་དྲོ་བ་དང་སྙི་བའི་བསམ་པ་ཉིད་ཀྱིས་དགེ་སློང་
གིས་བུད་མེད་ལ་རེག་ན་སྦོམ་པོའོ། །སྙིང་བརྩེ་བས། མེ་དང་ཆུ་དང་གཡང་ས་
ལ་སོགས་པའི་སྡུག་བསྔལ་ལས་ཐར་བར་བྱ་བའི་ཕྱིར་བུད་མེད་ལ་རེག་པ་ལ་ལྟུང་
བ་མེད་དེ། ཁྱད་པར་ཅན་གྱི་སྤྱོད་པ་ཡིན་པའི་ཕྱིར་དང་། རང་གི་མ་དང་བུ་མོ་
དང་སྲིང་མོ་དག་ལ་དེ་དག་ཏུ་འདུ་ཤེས་པས་རེག་པ་ལ་ཡང་ལྟུང་བ་མེད་དེ། འདི་
ཡང་ཁྱད་པར་ཅན་གྱི་སྤྱོད་པ་ཡིན་པའི་ཕྱིར། སྔོན་སྤྱད་པའི་བུད་མེད་སོགས་ལ་
ཆགས་པ་མེད་པར་ཀུན་དགའ་བར་བྱ་བའི་བསམ་པས་རེག་པ་ལ་ལྟུང་བ་མེད་དོ།།
ལུས་ཀྱི་རེག་པ་ཞུ་བའི་སྐབས་ནས་འབྱུང་བའོ། །གསུམ་པ་འདུལ་བྱེད་ཀྱི་སྐབས་
ནས་འབྱུང་བ་ནི། ཟས་དང་ས་དང་བོང་བ་ལ་སོགས་པ་མོའི་དབང་པོར་འཛུད་ན་

སྦོམ་པོའོ། །རྐང་པ་དང་ཕྲག་པ་དང་རྩིབ་ལོགས་ལ་སོགས་པས་བུད་མེད་ལ་འཕུལ་
ན་ཉེས་བྱས་སོ། །བུད་མེད་དེའི་སྟན་ལ་བུད་མེད་ཡོད་དམ་མེད་ཀྱང་རུང་རྐང་པ་
ལ་སོགས་པས་འཕུལ་ན་ཉེས་བྱས་སོ། །རྫོབ་ལ་སོགས་པར་འདྲེད་པར་འགྱེལ་བའི་
བུད་མེད་རང་གིས་ལྡང་ནུས་བཞིན་དུ་དགེ་སློང་གིས་སློང་ན་ཉེས་བྱས་སོ། །བུད་
མེད་ཀྱིས་དགེ་སློང་ལ་རྐང་པ་སོགས་ཀྱིས་འཕུལ་བ་དང་། སྟན་ལ་འཕུལ་བ་དང་།
འདྲེད་པར་འགྱེལ་བ་སློང་བ་དེ་གསུམ་བྱེད་པ་ལ་ནི་ལྟུང་བ་མེད་དོ། །དགེ་སློང་མི་
འདོད་བཞིན་དུ་བུད་མེད་ཀྱིས་བཟུང་བ་ལ་ཡང་ལྟུང་བ་མེད་དོ། །དགེ་སློང་མི་འདོད་
བཞིན་དུ་མོས་འཁྱུད་པ་ལ་ཡང་རོ་མྱང་བ་མེད་ན་ལྟུང་བ་མེད་དོ། །རང་གི་པང་
བར་བུ་མོ་འདུག་པ་ལ་ཡང་ལྟུང་བ་མེད་དོ། །བུད་མེད་འཁྲུལ་པ་རང་དབང་མེད་
པར་དགེ་སློང་གི་སྟེང་དུ་འགྱེལ་བ་ལ་ཡང་ལྟུང་བ་མེད་དོ། །ལུས་ཀྱི་རེག་པ་འདུལ་
བྱེད་དག་གོ །ལུས་ཀྱི་རེག་པའི་དགེ་འདུན་ལྷག་མའོ། །
གཉིས་པ་སྨྲ་བའི་བདེ་བ་ལ་ཆགས་པ་ལ་གཉིས་ལས། འཁྲིག་པ་སྨྲ་བ་ལ་
གསུམ་ལས། རྣམ་འབྱེད་ཀྱི་སྐབས་ནས་འབྱུང་བ་ལ་གཉིས། སྤྱི་དོན་དང་། གཞུང་
དོན་ནོ། །དང་པོ་ནི། གླེང་གཞི། ཡུལ་གང་ཟག་ཉོན་མོངས་པ་གསུམ་འདྲ། ཉེས་
པ་འཁྲིག་པ་སྨྲས་པ་ལ་བརྟེན་ནས། བསླབ་པ་འདི་བཅས་སོ། །རྒྱུ་མཚན་འདྲ། ཡན་
ལག་ལ་བཞི་ལས། གཞི་ལ། ཡུལ་མིའི་བུད་མེད་མཚན་དོན་བྱེད་ནུས་པ། ཐ་
སྙད་བཞི་དང་ལྡན་པ། སྤྲུལ་པ་མ་ཐོབ་པའོ། །གང་བརྗོད་པའི་དངོས་པོ་ཡུལ་དུས་
དེར་འཁྲིག་པར་གྲགས་པའོ། །ཀུན་སློང་འཁྲིག་པ་སྨྲས་པ་ལས་བྱུང་བའི་བདེ་བ་
ཉམས་སུ་མྱོང་བར་འདོད་པའི་འདུན་པ་ཀུན་ཏུ་འདོད་ཆགས་དང་ལྡན་པའོ། །སྦྱོར་
བ་ངག་དྲུག་ལྡན། མཐར་ཐུག་ཡུལ་དེས་དོན་གོ་བའོ། །གཉིས་པ་ནི། གང་བྱས་

ན་འཁྲིག་པ་སྨྲ་བའི་དགེ་འདུན་ལྷག་མར་འགྱུར་ཞེ་ན། གཉིས་ཀྱིས་གཉིས་སྤྲོད་པའི་
འཁྲིག་པ་སྨྲས་ནའོ། །སྒྲ་ཇི་ལྟ་བུས་ཤེ་ན། རྒྱ་ན་ར་ཅན་ལ་སོགས་པ་ཡུལ་དུས་
དེར་འཁྲིག་པའི་དངོས་མིང་དུ་ཆགས་པའི་དོན་གྱིས་སྨྲས་ནའོ། །གོ་བར་བྱེད་པའི་
སྒྲ་གཉིས་ཏེ། དངོས་དང་། ཉེར་འདོགས་སོ། །དངོས་ལ་འདི་བཞག་ལ། ཉེ་
བར་བཏགས་པ་ནི། ཡུལ་དུས་སུ་གྲགས་ན་དངོས་གཞི། རྒྱ་ལ་སོགས་པའི་ཡི་གེ་
དང་ཚིག་གང་ལ་ཉན་པ་མོས་གོ་བར་བྱ་བ་ཉིད་དེ་བརྡ་ཕྲད་པ་ན་མཐའ་དངོས་གཞིར་
འགྱུར་རོ། །རྒྱ་ལ་སོགས་པའི་ཚིག་བརྗོད་པ་མེད་པར་འཁྲིག་པ་དེ་དང་འབྲེལ་བའི་
དོན་རྨའི་སྒོ་ལ་སོགས་པ་སྨྲས་པ་ནི་སྦྱོར་བ་མིན་པ་མིན་པས་སྦོམ་པོའོ། །སྲུའི་རྨའི་
སྒོ་གསུམ་པོ་དག་ནི་ལེགས་པར་དོད་པ། ལེགས་པར་གནས་པ་ལེགས་པར་གྱུར་
པ་དག་གོ་ཞེས་བསྔགས་པ་དང་། དེ་ལས་ལྡོག་པ་བསྔགས་པ་མིན་པ་དང་། སྲུ་
ཚུར་ཤོག་དེ་དང་དེ་བྱའོ་ཞེས་གསོལ་བ་དང་། དགའ་བ་ཉེ་བར་བསྒྲུབ་པའི་འདུན་
པ་བསྐྱེད་པའི་ཉེ་བར་གསོལ་བ་དང་། སྐྱེས་པ་གང་བུད་མེད་གང་ལ་དེ་དང་དེ་བྱེད་
པ་དེ་ནི་དེའི་དགའ་བ་དང་ཡིད་དུ་འོང་བར་འགྱུར་ན་ཁོ་བོས་ཀྱང་སྲུ་ལ་དེ་དང་དེ་
བྱས་ན་སུ་ཁོ་བོ་ལ་དགའ་བ་དང་ཡིད་དུ་འོང་བར་འགྱུར་རམ་ཞེས་འདྲི་བ་དང་། སྲུའི་
རྨའི་སྒོ་གསུམ་པོ་ལེགས་པར་དོད་པ་ལ་སོགས་པ་བདེན་ནམ་ཞེས་ཡོངས་སུ་འདྲི་བ་
དང་། སྲུ་ཁོ་བོ་ནི་ཁྱོད་ལ་དགའ་བ་དང་ཡིད་དུ་འོང་བ་བདེན་ན། ཁྱོད་དེ་ལ་ཇི་
ལྟར་སེམས་ཞེས་བརྗོད་པ དང་། སུ་ཁོ་བོ་ནམ་ཞིག་ཁྱོད་དང་ལྷན་ཅིག་དེ་དང་དེ་
བྱེད་པར་འགྱུར་ཞེས་སྨོན་པ་དང་། ཁྱོད་ལ་བོང་བུ་དག་དེ་བྱེད་པར་གྱུར་ཅིག །ཁྱོད་
ཀྱི་དེར་མགལ་དུམ་དག་ཆུག་ཅིག་ཅེས་གཤེ་བ་དང་། བུད་མེད་ཀྱིས་བསྔགས་པ་
དང་བསྔགས་པ་མིན་པ་སོགས་དགེ་སློང་ལ་བརྗོད་པ་ན། དགེ་སློང་གིས་དེ་ཉིད་ཕྱིར་

སྨྲ་བ་བསྒྲུབ་པ་དག་ལ་ནི་སྦྱོར་བ་ཡིན་པར་བྱེ་བྲག་མེད་དོ། །ཡུལ་དབུས་ན་ཆུ་སྣོད་
ཀྱི་བྱེ་བྲག་ཅིག་ལ་ཀུན་དི་ཀ་ཟེར་ལ། ཀོ་ས་ལར་མོའི་དབང་པོ་ལ་ཟེར་བས་དབུས་
པའི་དགེ་སློང་གིས་ཀོ་ས་ལར་དོན་གཞན་ཆུ་སྣོད་ལ་བསམས་པས་ལྗོངས་ཀྱི་ངེས་
པའི་ཚིག་གི་དབང་གིས་ཀུན་དི་ཀ་གཡར་ཐོང་ཞེས་བརྗོད་པས་གནས་ངན་ལེན་གྱི་
ཚིག་ཏུ་གོ་ན་ཡང་ལྟུང་བ་མེད་དོ། །མིང་གི་ཆ་འདྲ་བ་ནས་ལ་ཡ་བ། རྩྭ་ལ་ཡ་ས།
ཡོལ་བ་ལ་ཡ་བ་ནི་ཀ །འཁྲིག་བ་ལ་ཡ་བྷ་ཟེར་བས། ནས་ཀྱི་མིང་ཡ་བ་ཞེས་བརྗོད་
པའི་བསམ་པས་དྲག་ཏུ་བརྗོད་པའི་དབང་གིས་ཡ་བྷ་ཞེས་བརྗོད་པ་ལ་ཡང་ཉེས་པ་
མེད་དོ། །འཁྲིག་པ་དང་ལྡན་པ་སྨྲ་བའི་དགེ་འདུན་ལྷག་མ་རྣམ་པར་འབྱེད་པའོ།།
གཉིས་པ་ཞུ་བའི་སྐབས་ནས་འབྱུང་བ་ནི། སྲུ་ཁྱོད་ནི་མཛེས་པ་ཡིན་ནོ། །ཁྱོད་
ནི་སྡིག་པ་ཅན་ཡིན་ནོ། །རྨའི་སྒོ་མཛེས་པའམ་སྡིག་པ་ཅན་ཡིན་ནོ། །བགོ་བཤའ་
·གྱིས་ཤིག །ཁོ་བོ་ལ་བགོ་བཤའ་གྱིས་ཤིག །ཁོ་བོ་དང་ལྷན་ཅིག་ཉོལ་ཞིག ཁོ་བོ་
དང་ཕྲད་པར་གྱིས་ཤིག་ཅེས་རྒོད་བག་གི་བསམ་པས་སྨྲས་ན་སྦོམ་པོ་སྟེ་སྦྱོར་བ་གསལ་
པོའི་ཡན་ལག་མ་ཚང་བའི་ཕྱིར་རོ། །འཁྲིག་པ་དང་ལྡན་པ་སྨྲ་བའི་དགེ་འདུན་ལྷག་
མ་ཞུ་བའི་སྐབས་སོ། །གསུམ་པ་འདུལ་བྱེད་ནས་འབྱུང་བ་ནི། ཁྱོད་ནི་མཛེས་པ་
ཡིན་ནོ་ཞེས་སོགས་ལ་སྦོམ་པོར་འགྱུར་བ་དེ་བཞིན་དུ་ནམ་མཁའ་ལ་འགྲོ་བ་སོགས་
རྫུ་འཕྲུལ་གྱི་རྣམ་པར་འཕྲུལ་བའི་ཆོས་ཅན་གྱི་བུད་མེད་ལ་རྒྱ་ལ་སོགས་པ་སྨྲས་ན་
ཡང་སྦོམ་པོའོ། །ལྷག་མ་དངོས་གཞི་མི་བསྐྱེད་དེ། དེའི་ཡུལ་ལ་འཁྲིག་པའི་བསམ་
པ་ཤས་ཆེན་པོ་མི་སྐྱེ་བའི་ཕྱིར་རོ། །ཡ་བྷ་གོ་ལ་རེ་བས། སྲུ་ཁོ་བོ་ལ་ནས་ཡ་བ་
བྱིན་ཅིག །སྲུ་ཁྱོད་ལ་ཅི་མཐོང་བ་དེ་བྱིན་ཅིག །སྲུ་ཁྱོད་ཀྱི་མདུན་ན་མོ་གང་ཡིན་
པ་དེ་བྱིན་ཅིག །སྲུ་ཁྱོད་ཀྱི་ཡིད་དུ་འོང་བ་གང་ཡིན་པ་དེ་བྱིན་ཅིག །བུད་མེད་

 
ལ་ཁྱོད་ཅི་ལ་དགའ་བ་བྱིན་ཅིག་ཅེས་སྨྲས་པ་དང་། བུད་མེད་ཀྱིས་བདག་ལ་སྨྲས་
པ༑ ཁྱོད་ཅི་ལ་དགའ་ཟེར་བ་ལ། དགེ་སློང་གིས་སྲུ་ཁྱོད་ལ་ཁོ་བོ་དགའོ་ཞེས་པ་
དང༌། ཡང་ན། བུད་མེད་ཀྱིས་སྨྲས་པ། ཁྱོད་ཅི་དགའ་བ་བྱིན་ཅིག་ཅེས་ཁྱིམ་
བདག་གིས་བདག་ལ་སྨྲས་པས། ཁྱོད་ཅི་ལ་དགའ་ཟེར་བ་ལ་སྤུ་ཁྱོད་ལ་ཁོ་བོ་དགའོ་
ཞེས་སྨྲས་ན་སྦོམ་པོའོ། །སྲུ་ཁོ་བོ་ལ་ཆུ་དང་བཅའ་བ་དང་ཐུག་པ་དང་བཟའ་བ་བྱིན་
ཅིག །ཁྱོད་ཉིད་དེ་དག་ཡིན་ནོ་ཞེས་སྨྲས་པ་དག་ལ་སྦོམ་པོའོ། །བུད་མེད་ཁྱོད་
ལ་བོང་བུ་དག་འཁྲིག་པ་དེ་བྱེད་པར་གྱུར་ཅིག་ཅེས་སྨྲས་ན་སྦོམ་པོའོ། །སྲུ་སྐྱེས་
བུ་འཕྱོན་མ་བ་དག་སྣང་ན་དེ་ལ་ཁྱོད་བསོད་སྙོམས་སྤྱོད་དམ་ཞེས་ཟེར་ན་ཡང་སྦོམ་
པོའོ། །ཁྱོད་ཀྱི་དེར་མགལ་དུམ་དག་ཆུག་ཅིག་སྨྲ་ན་ཡང་སྦོམ་པོའོ། །དགེ་སློང་
མ་བརྟགས་པར་རང་བཞིན་གྱིས་གནས་ངན་ལེན་གྱི་ཚིག་བརྗོད་པ་ལ་གོམས་པས་
རྒྱ་ལ་སོགས་པ་གནས་ངན་ལེན་གྱི་ཚིག་དངོས་སུ་སྨྲས་ན་ཡང་སྦོམ་པོའོ། །ལྷག་
མ་དངོས་སུ་མི་སྐྱེད་དེ། ཀུན་ཏུ་འདོད་ཆགས་མེད་པའི་ཕྱིར། གལ་ཏེ་ཆགས་སེམས་
ཀྱིས་སྨྲས་ན་ལྷག་མར་འགྱུར་རོ། །འཁྲིག་པ་དང་ལྡན་པ་སྨྲ་བ་འདུལ་བྱེད་དག་གོ།
འཁྲིག་པ་དང་ལྡན་པ་སྨྲ་བའི་དགེ་འདུན་ལྷག་མའོ།། །།
གཉིས་པ་བསྙེན་བཀུར་བསྔགས་པ་ལ་གཉིས་ལས། སྤྱི་དོན་ལ། ཉེས་པ་
དང་ཀུན་སློང་ལ་བསྙེན་བཀུར་ཞེས་སྦྱར། གཞན་གོང་བཞིན་ནོ། །ཚིག་དོན་ལ་
གཉིས་ལས། ཡན་ལག་གི་མཚན་ཉིད་ནི། གང་བྱས་ན་བསྙེན་བཀུར་བསྔགས་
པའི་དགེ་འདུན་ལྷག་མར་འགྱུར་ཞེ་ན། དགེ་སློང་གིས་བུད་མེད་དོན་ཀུན་ཤེས་པའི་
མཐུ་ཡོད་པ་ལ། བསྙེན་བཀུར་བསྔགས་པ་དེའི་བདེ་བ་ཉམས་སུ་མྱོང་བར་བྱ་བའི་
འདུན་པ་ཀུན་ཏུ་འདོད་ཆགས་དང་ལྡན་པས་བདག་ཉིད་དང་འཁྲིག་པ་ཀུན་ཏུ་སྤྱོད་

  
པ་བསྔགས་པ་སྟེ། ང་ལྟ་བུའི་དགེ་སློང་ཚུལ་ཁྲིམས་དང་ལྡན་པ་ལ་འཁྲིག་པའི་ཆོས་
ཀྱིས་བསྙེན་བཀུར་བྱས་ན་དེ་ནི་བསྙེན་བཀུར་རྣམས་ཀྱི་མཆོག་གོ །ཞེས་བརྗོད་ན་
ལྷག་མར་འགྱུར་རོ། །བུད་མེད་དེས་བསྔགས་པ་ལ་སྲུ་དེ་བཞིན་ནོ་ཞེས་རྗེས་སུ་ཡི་
རང་བའི་དོན་གྱི་ཚིག་ནི་བདག་ཉིད་ཀྱིས་བསྔགས་པ་དེ་དང་འདྲ་བས་དགེ་འདུན་ལྷག་
མར་འགྱུར་རོ། །བུད་མེད་ཀྱིས་སྨྲས་པ་དེ་ཉིད་དགེ་སློང་གིས་ཕྱིར་བཟླས་ན་ཡང་
བསྔགས་པ་ཡིན་ནོ། །འཁྲིག་པ་དང་སྦྱར་ལ་བདག་ཉིད་དང་ཉེ་བར་མ་སྦྱར་བ་དགེ་
སློང་ལ་འཁྲིག་པས་བསྙེན་བཀུར་བྱས་ན་དེ་ནི་བསྙེན་བཀུར་རྣམས་ཀྱི་མཆོག་གོ་ཞེས་
ཟེར་ན་སྦྱོར་བ་ཉིད་དེ་སྦོམ་པོའོ། །བདག་དང་སྦྱར་ལ་འཁྲིག་པ་དང་མ་སྦྱར་བ་ང་
ལྟ་བུའི་དགེ་སློང་ཚུལ་ཁྲིམས་དང་ལྡན་པ་ལ་བསྙེན་བཀུར་བྱས་ན་དེ་ནི་བསྙེན་བཀུར་
རྣམས་ཀྱི་མཆོག་གོ་ཞེས་ཟེར་ན་སྦོམ་པོའོ། །བདག་དང་འཁྲིག་པ་གཉིས་ཀ་དང་
མ་སྦྱར་བ་དགེ་སློང་ཚུལ་ཁྲིམས་དང་ལྡན་པ་ལ་བསྙེན་བཀུར་བྱས་ན་དེ་ནི་བསྙེན་
བཀུར་རྣམས་ཀྱི་མཆོག་གོ་ཞེས་བརྗོད་ནནི་སྦྱོར་བ་དེའི་སྦྱོར་བ་ཡིན་པས་ཉེས་བྱས་
སོ༑ ༑བསྙེན་བཀུར་བསྔགས་པའི་དགེ་འདུན་ལྷག་མའོ།། །།
གཉིས་པ་གཞན་འདོད་པ་བསྟེན་དུ་འཇུག་པ་ལ་གསུམ་ལས། རྣམ་འབྱེད་
ཀྱི་སྐབས་ནས་འབྱུང་བ་ལ་གཉིས། སྤྱི་དོན་དང་། གཞུང་དོན་ནོ། །དང་པོ་ལ།
གླེང་གཞི། ཡུལ་མཉན་ཡོད་དུ་གང་ཟག་དྲུག་སྡེས་ཉོན་མོངས་པ་འདོད་ཆགས་ཀྱིས་
ཀུན་ནས་བསླངས་ཏེ། ཉེས་པ་སྤྱན་བྱས་པ་ལ་བརྟེན་ནས་བསླབ་པ་འདི་བཅས་སོ།།
རྒྱུ་མཚན་བསམ་གཏན་དང་ཀློག་པ་ལ་གནོད་པ་དང་གཞན་མ་དད་པའོ། །ཡན་
ལག་ལ་བཞི་ལས། གཞི་ལ། སྤྲད་བྱ་ནི་མཚན་གྱི་དོན་བྱེད་ནུས་པ། ཐ་སྙད་བཞི་
དང་ལྡན་པ། ལུས་བསྟེན་དུ་རུང་བ། མི་མཐུན་པར་གནས་པ། བདག་ཉིད་ལས་

རྒྱུད་ཐ་དད་ཅིང་། ནང་རྒྱུད་ཐ་དད་པ། བདག་པོ་ལྟ་བུ་སྨྱན་བྱེད་ན་དེ་གཉིས་ཐ་
སྙད་ལྔ་དང་ལྡན་པའོ། །ཀུན་སློང་ཕྲད་པའི་དོན་དུ་སྤྲད་བྱ་མི་མཐུན་པ་མཐུན་པར་
བསྒྲུབ་པའི་ཕྱིར་འཕྲིན་གྱི་སྦྱོར་བ་གསུམ་བྱེད་པར་འདོད་པའོ། །སྦྱོར་བ་རང་ངམ་
བསྐོས་པས་འཕྲིན་གསུམ་བྱེད་པའོ། །མཐར་ཐུག་དེ་གཉིས་ཀྱི་བསྟེན་བྱ་སྟེན་བྱེད་
ཕྲད་པའོ། །གཞུང་དོན་ལ་བཞི་ལས། ཡན་ལག་གི་མཚན་ཉིད་ནི། ནམ་གྱི་ཚེ་
སྨྱན་བྱེད་པའི་ལྷག་མར་འགྱུར་ཞེ་ན། གཉིས་ཀྱིས་གཉིས་ཕྲད་ན་འགྱུར་གྱི་ཕྲད་
པ་མེད་པར་འཕྲིན་བསྐྱལ་བ་ཙམ་གྱིས་ནི་ལྷག་མར་མི་འགྱུར་རོ། །སུ་དང་ཕྲད་ན་
ལྷག་མར་འགྱུར་ཞེ་ན། མིའི་འགྲོ་བ་པ་ཕོའི་དབང་པོ་དང་ལྡན་པ་གཞན་དང་ངོ་།
སུར་ཕྲད་ན་འགྱུར་ཞེ་ན། མིའི་འགྲོ་བ་བ་བུད་མེད་ལ་སོགས་པ་གཞན་དུའོ། །སོགས་
ཀྱིས་མཚན་གཉིས་པ་མོའི་མཚན་གྱི་དོན་བྱེད་ནུས་པ་བསྡུའོ། །སྦྱོར་བ་གང་གིས་
ཕྲད་ན་འགྱུར་ཞེ་ན། ཕྲད་པ་དེའི་དོན་དུ་སྤྲད་བྱ་གཉིས་སྔར་མི་མཐུན་པ་གཅུགས་
པར་མ་གྱུར་པ་མཐུན་པ་གཙུགས་པ་དང་བག་ཕེབས་པ་བསྒྲུབ་པའི་ཕྱིར་ཏེ། མདོར།
ཆུང་མའམ་མཛའ་ན་མོ་ཉིད་དུ་ཞེས་སོ། །རྣམ་ཊིཀ་ལས། ཆུང་མ་བུད་མེད་གྲགས་
པ་ཉིད་དོ། །མཛའ་ན་མོ་བུད་མེད་འཁྱུན་བུ་ཉིད་དོ། །ཞེས་སོ། །ཆུང་མ་ནི་བདུན་
ཏེ༑ ཆུ་ཚིགས་ཀྱིས་བྱིན་པ། རིན་ཆས་ཉོས་པ། བཙན་ཕྲོགས་སུ་ཐོབ་པ། དང་
སམ་འདུས་པ། གོས་ཟས་ཀྱིས་འཚོ་བ། ཁ་དུམ་པ། ཐང་འགའ་ཕྲད་པ་དག་གོ།
དང་པོ་བུ་མོའི་ཕ་མས་སྐྱེས་པ་ལ་འདི་ཁྱོད་ཀྱི་ཆུང་མར་བྱོས་ཤིག་ཅེས་ཆུ་ཚིགས་ཀྱིས་
བྱིན་ནས་དེས་བསྲུངས་ཤིན་ཏུ་བསྲུངས་སྦས་ཤིན་ཏུ་སྦས་པའོ། །རྣམ་ཊིཀ་ལས།
སྔར་ཆུ་བྱིན་ནས་དེའི་རྗེས་སུ་བུ་མོ་ཡང་བྱིན་པའོ་ཞེས་སོ། །གཉིས་པ། བུ་མོའི་
ཕ་མ་ལ་རིན་ཆས་ཉོས་ནས་བསྲུང་བའོ། །གསུམ་པ་རྒྱལ་པོའམ། མགོ་རྒྱལ་མཚན་

  དུ་བྱས་ནས་ཕྲོགས་ཤིང་བསྲུང་བའོ། །བཞི་པ་བུད་མེད་གང་ཞིག་སྐྱེས་པའི་གན་
དུ་འོངས་ནས་ཁྱོད་ཀྱིས་བདག་གི་ཁྱིམ་བདག་མཛོད་ཅིག །བདག་གིས་ཁྱོད་ཀྱི་བཙུན་
མོ་བགྱིའོ་ཟེར་ནས་བསྲུང་བའོ། །ལྔ་པ་ཁྱོད་ཀྱིས་གོས་ཟས་སྩོལ་ཅིག་ཟེར་ནས་བསྲུང་
བའོ། །དྲུག་པ་རྗེའི་སྲས་ཚུར་སྤྱོན་ཁྱོད་ཀྱི་ནོར་དང་བདག་གི་ནོར་གཅིག་ཏུ་བསྡུས་
ཏེ་བདག་ཅག་གཉིས་མཉམ་དུ་འཚོ་བར་བགྱི་ཞིང་བདག་ཅག་གཉིས་ལ་ཁྱེའུའམ་བུ་
མོ་མཆི་བར་འགྱུར་བ་དག་གིས་བདག་ཅག་ཤི་ཞིང་དུས་ལ་བབ་པ་དག་ལ་ཉུང་ངུའམ་
མང་པོ་ཡང་རུང་བའི་སྦྱིན་པ་དག་སྦྱིན་ཞིང་བསོད་ནམས་དག་བགྱིས་ནས་འདི་དེ་
གཉིས་གང་དུ་སྐྱེས་པ་དེར་འགྲོ་ཞིང་རྗེས་སུ་འགྲོ་བར་གྱུར་ཅིག་ཅེས་མིང་གི་ཡོན་
བཤད་པར་འགྱུར་ཟེར་ནས་བསྲུང་བའོ། །བདུན་པ་དེའི་དུས་སུ་གླས་ཤིང་ཡུད་ཙམ་
པར་གྱུར་ནས་བསྲུང་བའོ། །མཛའ་ན་མོ་ནི་བཅུ་ཡིན་ཏེ། ཕ་མ་མིང་པོ་ཕུ་ནུ་མོ།།
གྱུག་གྱོས་ཉེ་དུ་རིགས་དང་ནི། །རུས་ཆགས་ཀྱིས་བསྲུངས་རྣམ་འཁྲུག་མེད། །དེ་
དགེ་སློང་མ་དང་ཀུན་ཏུ་རྒྱུ་མོ་ལ་སོགས་པའོ། །སྤྲད་པར་བྱ་བ་ཁྱེའུ་ལྟ་བུ་ལས་སྤྲིང་
བ་འཕྲིན་མནོས་པས་གཞན་བུ་མོ་ལྟ་བུ་དེ་ལ་སྤྲིངས་པ་དེ་གོ་བར་བྱས་ཤིང་གང་ལ་
གོ་བར་བྱས་པ་དེས་སྨྲས་པའི་འཕྲིན་ལན་དེ་སྔ་མ་གང་ལ་འཕྲིན་མནོས་པ་དེ་ལ་བརྗོད་
ནས་དེ་གཉིས་ཕྲད་ན་དགེ་འདུན་ལྷག་མར་འགྱུར་རོ། །འོ་ན་འཕྲིན་ཐ་མ་དེ་ཁྱེའུ་
ལྟ་བུ་དེ་ལ་དངོས་སུ་བརྗོད་པ་དགོས་སམ་ཞེ་ན། འཇུག་པ་བར་མ་འཕྲིན་ལན་ཏེ།
དེ་འཕྲིན་མནོས་པ་དང་འཕྲིན་ཚུར་སྐྱེལ་བ་གཉིས་ཀྱི་བར་གྱི་དངོས་པོ་ཡིན་པའི་ཕྱིར་
བར་མའོ། །བར་མ་དེའི་ཕྱང་ངམ་ཕྲིན་ཡར་དགེ་སློང་རང་གིས་མ་བྱས་པར་མངགས་
པའམ། སྤྲད་བྱ་རང་ཉིད་དམ། གཞན་ལས་ཀྱང་ཐོས་པ་ཉིད་ན་སྔ་མ་ལ་བརྗོད་
པ་དེ་བྱས་པ་ཉིད་དོ། །

 
གཉིས་པ་ཡན་ལག་ལ་དོགས་པ་བཅད་པ་ནི། འཕྲིན་མནོས་པ་དང་། གོ་
བར་བྱས་པ་དང་། འཕྲིན་ལན་སྔ་མ་ལ་བརྗོད་པ་གསུམ་པོ་དེ་དག་གི་བྱ་བ་ལྟུང་བ་
ནི་ཐ་དད་པ་ཉིད་དེ། རེ་རེས་ཀྱང་སྦྱོར་བར་གཏོགས་པའི་ཉེས་པ་སྦོམ་པོ་རེ་སྐྱེད་
པར་བྱེད་དོ། །མངལ་ན་གནས་པ་དང་ཟ་མ་དང་རྡེའུ་གསུམ་གཏོར་བ་དང་། ཆོ་
ག་བཏང་བའི་མི་ཉིད་ལ་འཕྲིན་གྱི་སྦྱོར་བ་བྱེད་ན་རིམ་བཞིན་ཕྲད་པ་དང་མི་མཐུན་
པ་མཐུན་པར་བསྒྲུབ་པ་མེད་པས། མཐའ་དངོས་གཞིའི་བྱེད་པ་པོ་མིན་ཡང་འཕྲིན་
དེ་དག་སྦྱོར་བ་མིན་པ་མིན་པས་སྦོམ་པོར་འགྱུར་རོ། །འཕྲིན་བྱེད་པ་པོ་སོ་སོ་དགེ་
སློང་བཅུ་ལྟ་བུས་སྤྱན་བྱེད་པ་ལ་དངོས་གཞིའི་བྱ་བ་རྫོགས་པར་མེད་པ་མིན་ཏེ། དེ་
དག་གི་འབྲས་བུ་ཕྲད་པ་གཅིག་པ་ཉིད་གྲུབ་པའི་ཕྱིར་རོ། །དེས་ན་དེ་དག་ལ་ཉེས་
བྱས་དང་སྦོམ་པོ་དང་དགེ་འདུན་ལྷག་མ་ཡང་ཐ་དད་པར་འབྱུང་ངོ༌། །སྨྱན་བྱེད་
པའི་སྐབས་འདིར་མངགས་པ་དང་མངགས་པའི་མངགས་པས་ཀྱང་སྨྱན་བྱས་པ་ནི་
རང་གིས་བྱས་པ་དང་འདྲའོ། །སྤྱད་བྱ་དེ་གཉིས་ཀྱི་བདག་པོ་ཕ་མ་ལ་སོགས་པ་དག་
ནི་སྤྲན་པར་བྱ་བ་ཉིད་དང་འདྲ་སྟེ། ཕ་ནི་བསྒོ་བ་དང་བཟློག་པ་ལ་བདག་པོ་ཡིན་
ལ༑ མ་ནི་སྦྱིན་པ་དང་འཕྲོག་པ་ལ་བདག་པོ་ཉིད་ཡིན་པའི་ཕྱིར། ཕ་མ་དེ་དག་
ལ་དགེ་སློང་གིས་འཕྲིན་མནོས་པ་དང་། ཀྱལ་ཁས་ཕྲད་ན་ཁ་ན་མ་ཐོ་བ་རྫོགས་པར་
འགྱུར་རོ། །དེ་གཉིས་ཀྱི་བདག་པོ་མིན་པ་གཞན་ལ་འཕྲིན་གྱི་སྦྱོར་བ་བྱས་པ་ནི་ཉེས་
བྱས་སོ། །ཚིག་ཁོ་ན་ཡན་ལག་ཡིན་ནམ་ཞེ་ན། སྤྲིང་ཡིག་དང་ལག་ཡིག་དང་།
སྐྱེད་མོས་ཚལ་ལ་སོགས་པའི་ཡུལ་ཕྱོགས་དང་། སྔ་དྲོ་ལ་སོགས་པའི་བརྡ་དང་།
གོས་དམར་པོ་གྱོན་པ་ལ་སོགས་པའི་མཚན་མ་རྣམས་ཀྱིས་འཕྲིན་ནོད་པ་དང་བསྐྱལ་
བ་སོགས་བྱས་པ་ནི་ཚིག་གིས་བྱས་པ་དང་འདྲ་བར་དོན་གྲུབ་ན་དངོས་གཞིར་འགྱུར་རོ།།

 
ལ་སོགས་པར་དྲིལ་བསྒྲགས་པ་དག་སྨྱན་བྱེད་ན་འཐབ་ཚིགས་ཇི་སྙེད་བྱུང་བ་དེ་སྙེད་
ཀྱི་ལྟུང་བར་འགྱུར་ཏེ། དཔེར་ན་སྲོག་དང་སོ་སོར་ལྡན་པ་ཉིད་དག་སྤྲད་པ་བཞིན་
ནོ༑ ༑ལྟུང་བ་ཅིར་འགྱུར་ན་ཆུང་མ་ཐ་མ་བཞི་པོ་ལ་ནི་ལྷག་མར་འགྱུར་ལ། དང་
པོ་གསུམ་པོ་དེའི་འཐབ་ཚིགས་དང་པོ་གསུམ་ལ་ནི་ཉེས་བྱས་ཀྱི་དབང་དུ་བྱས་པ་ཉིད་
དོ༑ ༑ཚིགས་བར་མ་གཉིས་ལ་སྤོམ་པོ་དང་། ཚིགས་དྲུག་པ་དང་བདུན་པ་ལ་ལྷག་
མ་བྱེད་པ་ཡིན་ནོ། ། །
བཞི་པ་སྦྱོར་བའི་སེལ་བ་ནི། ཅིའི་ཕྱིར་ཁྱེའུ་འདི་མི་སྤྲད། ཁྱིམ་མི་དབུབ།
གྱོས་པོའི་གན་དུ་མི་འགྲོ། བག་མ་མི་ལེན། ཅིའི་ཕྱིར་བུ་མོ་འདི་མི་སྤྲད་གནས་
མི་བཙལ། གྱོས་པོའི་གན་དུ་མི་བཀྲི། བག་མར་མི་བཏང་ཟེར་བ་དག་ཀྱང་ཉེས་
བྱས་ཏེ། འཕྲིན་སྦྱོར་མེད་པའི་ཕྱིར་རོ། །སྨྱན་བྱེད་པའི་དགེ་འདུན་ལྷག་མ་རྣམ་
པར་འབྱེད་པའོ།། །། །
གཉིས་པ་ཞུ་བའི་སྐབས་ནས་འབྱུང་བ་ནི། མངལ་ན་གནས་པའི་སྨྱན་བྱེད་
པ་དང་། འབྱུང་བར་འདོད་ཅིང་ད་དུང་མངལ་དུ་ཞུགས་པ་མེད་པ་དང་། ངེས་
པ་བརྟུལ་ཞུགས་ལ་གནས་པ་དང་། མི་བསྟེན་པ་དབང་པོ་མེད་པ་དང་། རིན་གྱིས་
ཉོས་ནས་ཐོབ་པ་དང་། སྔར་ནས་མཐུན་ཞིང་གཅུགས་པར་གྱུར་པ་དང་། ལྟུང་
བ་འབྱིན་པ་པོ་བདག་ཉིད་ཀྱི་སྨྱན་བྱེད་ན་སྦོམ་པོའོ། །སྤྲད་བྱ་གཉིས་སྔར་ནས་སྐད་
སྦྱར་བ་ཉིད་སྤྱད་པར་བྱ་བའི་ཕྱིར་དགེ་སློང་གིས་དེ་ག་གེ་མོ་ན་འདུག་གོ་ཞེས་སྟོན་
པར་བྱེད་ན་སྦོམ་པོའོ། །ཁྱོད་ཀྱིས་དེར་འཐབ་ཀྲོལ་གྱིས་དང་ཁོ་བོས་བུ་མོ་དབྲོག་
གོ་ཟེར་བའི་སྤྲིང་བ་མནོས་ནས་འཐབ་ཀྲོལ་གྱིས་འཕྲོག་ཏུ་བཅུག་ན་སྦོམ་པོའོ། །ཆུང་
མའམ་བུད་མེད་ཆེ་གེ་མོ་ཞིག་ཉོས་ཤིག་ཅེས་ཟེར་ན་སྦོམ་པོའོ། །སྤྱིར་བུད་མེད་

  
  
ཉོས་ཤིག་ཅེས་ཟེར་ན་ཉེས་བྱས་སོ། །སྐྱེས་པ་དང་བུད་མེད་བརྡ་བྱས་པ་ན་དགེ་སློང་
དེར་འོངས་ནས་རྙེད་མོད་ཅེས་ཟེར་བ་ཡང་ཉེས་བྱས་སོ། །གཙུག་ལག་ལས། ཉེས་
པ་སྦོམ་པོའོ་ཞེས་ཁ་ཅིག་ལས་བྱུང་མོད། དེ་ནི་ལུང་གི་ཡི་གེ་ནོར་བ་འདྲ་སྟེ། ཉེས་
བྱས་སུ་རིགས་པར་སྣང་སྟེ། སློབ་དཔོན་གྱིས་ཉེས་བྱས་སོ་ཞེས་མདོར་བྱས་སོ། །སྦྱིན་
བྱེད་པ་ཞུ་བའི་སྐབས་སོ། །
གསུམ་པ་འདུལ་བྱེད་ཀྱི་སྐབས་ནས་འབྱུང་བ་ནི། སྔར་ཕ་མས་བྱིན་ཟིན་
པ་ལས་ཕྱིས་མ་བྱིན་ནོ་ཞེས་དོར་བྱེད་པ་སྤྲད་པས་ནི་སྦོམ་པོའོ། །ཆོས་ཀྱི་ཕུང་པོ་
དགེ་འདུན་ལ་ཆོས་སྟོན་འདྲེན་ན་འབོད་དོ་ཞེས་བསོད་ནམས་ཀྱི་རྒྱུ་མཚན་སྔོན་དུ་
བཏང་སྟེ་བོས་ནས་ཕྲད་ན་སྦོམ་པོའོ། །ཆོས་ཀྱི་ཕུང་པོ་ལས་དོན་གཞན་དང་ལྡན་
པ་འདི་ནི་ཁྱོད་ཀྱི་ཁྱིམ་མོ། །འདི་ནི་ཁྱོད་ཀྱི་མི་སྟེ་དོན་ཐམས་ཅད་ལ་བསྐྱང་པར་
བྱ་དགོས་སོ་ཞེས་བྱ་བ་ལ་སོགས་པས་བོས་ཏེ་ཕྲད་ན་སྦོམ་པོའོ། །བརྡེག་པའི་སྐབས་
སུ་ཀ་བ་ལ་བསྣུན་པར་མི་བྱའོ། །གཞན་ལ་ཡང་མི་བྱའོ་ཞེས་གསུངས་པའི་གཞན་
ཞེས་བྱ་བས་ཞེ་སྡང་གི་སྐྱོན་ཆགས་པ་མེད་པར་སེམས་ཅན་ལ་ཁུ་ཚུར་སོགས་བསྣན་
པ་ཡང་མ་འཕངས་པ་ཉིད་མིན་འཕངས་པ་ཡིན་ནོ། །སྨྱན་བྱེད་པ་འདུལ་བྱེད་དག་
གོ ༑སྨྱན་བྱེད་པའི་དགེ་འདུན་ལྷག་མའོ།། །།
གཉིས་པ་ཕྱི་རོལ་ལོངས་སྤྱོད་ལ་ཆགས་པ་ལ་གཉིས་ལས། རྣམ་འབྱེད་ཀྱི་
སྐབས་ནས་འབྱུང་བ་ལ། ཡན་ལག་ཐུན་མོང་བ་ཁང་པ་ལ་མཚོན་པ་ལ་གསུམ་ལས།
ལྟུང་བ་རྣམ་གཞག་ལ་བཞི་ལས། གཞིའི་སེལ་བ་ནི། སྤྱོད་ལམ་བཞི་པོ་འདུག་པ་
དང་འགྲེང་བ་དང་ཉལ་བ་དང་འཆག་པ་དག་གི་སྣོད་མིན་པ་དེ་དག་བྱར་མི་རུང་བ་
ལུས་མ་བཏུད་པར་འགྲེང་མི་ནུས་པ་དང་། རྒྱར་སྐྱིལ་ཀྲུང་བཅས་ཏེ་འདུག་མི་ནུས་

པ་དང་། རྐང་པ་བརྐྱང་བ་ལ་སོགས་པས་ཉལ་མི་རུང་བ་སྟེ་སོགས་ཀྱིས་ལག་པ་
བརྐྱང་བ་བསྡུའོ། །གོམ་པ་གསུམ་དོར་བའི་སྐབས་མེད་པ་འཆག་པའི་སྣོད་མིན་
པའོ། །གནས་དེ་ལྟ་བུ་ཉིད་ལ་ཁང་པ་ཁང་ཆེན་དུ་གཏོགས་པའི་ཉེས་པ་གཏན་ནས་
མེད་དེ། དེ་བསྐྱེད་པའི་གཞིའི་ཐ་སྙད་བྱར་མེད་པའི་ཕྱིར་རོ། །དེས་ན་དེ་དག་
བྱར་རུང་བ་ཡན་ལག་ཡིན་ནོ། །ཁང་པ་ཁང་ཆེན་གྱི་ཁྱད་པར་ལ། སངས་རྒྱས་
དང་ཆོས་ཀྱི་ཆེད་དུ་བྱས་པ་ཁང་ཆེན་ཡིན་ཏེ། འདི་བརྟེན་པའི་མིང་རྟེན་ལ་བཏགས་
པ་ཡིན་པའི་ཕྱིར་རོ། །དགེ་འདུན་ལ་སོགས་པའི་ཆེད་དུ་བྱས་པ་ཁང་པ་ཡིན་ནོ་ཞེས་
སོགས་གསུངས། ཁ་ཅིག་དཀོན་མཆོག་གསུམ་གྱི་ཆེད་དུ་བྱས་པ་ཁང་ཆེན་དེ་ལས་
གཞན་གྱི་ཆེད་དུ་བྱས་པ་ཁང་པ་ཡིན་ཏེ། གཞན་དུ་ན་དུ་མའི་ཕྱིར་བྱས་པའི་སྦོམ་
པོ་གང་དུ་གཏོགས་ཞེས་ཟེར་རོ། །ཆོས་རྗེ་དམར་སྟོན་པའི་གསུང་གིས། སྤྱིར་ཐ་
སྙད་བྱས་པ་ཅི་རིགས་སུ་སྣང་ཡང་། འདིར་ནི་ཚོགས་ཀྱི་དོན་དུ་བྱས་པ་ཁང་ཆེན་
དང་། གཅིག་གི་དོན་དུ་བྱས་པ་ཁང་པ་ཡིན་པར་དངོས་སུ་གསུངས་པ་ཡིན་ནོ།།
གཞན་དུ་ན་ཁང་པ་བྱས་པས་ཁང་ཆེན་གྱི་ལྷག་མ་བསྐྱེད་པ་སྲིད་པར་འགྱུར་རོ། །དུ་
མའི་ཕྱིར་གྱི་སྦོམ་པོ་ནི་ཁང་ལྷག་གི་ཁོངས་སུ་གཏོགས་སོ། །ཁྱིམ་པ་བཞི་ལྟ་བུ་དེ་
གཙུག་གམ་ཆེན་པོར་འགྱུར་རོ་ཞེ་ན། དེ་ནི་ཁྱེད་ལ་ཡང་མཚུངས་སོ། །དེས་ན་
སྒྲ་ལ་འཇུག་ཚུལ་དུ་མ་ཡོད་པས་སྐྱོན་མེད་དོ་གསུངས། གཅིག་གི་དོན་དུ་བྱས་པ་
ཁང་པ་དང་། ཚོགས་ཀྱི་དོན་དུ་བྱས་པ་ཁང་ཆེན་དུ་འདོད་པ་ལ། མཚོ་སྣ་བ་ན་
རེ༑ སངས་རྒྱས་ཞལ་བཞུགས་པའི་ཚེ་ན། སངས་རྒྱས་ཁོ་ན་བཞུགས་པའི་དོན་
དུ་བཞུགས་གནས་བརྩིགས་ན་གནས་དེ་ཆོས་ཅན། ཁང་ཆེན་མིན་པར་ཐལ། བཞིར་
ལོངས་ཚོགས་ཀྱི་དོན་དུ་བརྩིགས་པ་མིན་པའི་ཕྱིར་རོ། །འདོད་ན། རྣམ་འབྱེད་

ལས། ཁང་ཆེན་ཞེས་བྱ་བ་ནི་སྦྱིན་པར་བྱ་བས་ཆེན་པོ་ཡིན་གྱི། ཚད་ཀྱིས་ཆེ་བ་
ནི་མིན་ནོ་ཞེས་གསུངས་པ་དང་། འོད་ལྡན་ལས། ཁང་པ་དང་ལྷ་ཁང་དུ་གཏོགས་
པ་དག་སྟེ་ཞེས་ཁང་ཆེན་ལ་ལྷ་ཁང་ཞེས་བཤད། སངས་རྒྱས་ནི་རྣམ་པར་དག་པའི་
ལྷ་ཡིན་ལ། ལྷ་དེའི་བཞུགས་གནས་ནི་ལྷ་ཁང་ཡིན་པས་ཁང་ཆེན་ཡིན་པར་སྒྲུབ་
བོ༑ ༑སྡིག་བྱེད་ཁྱིམ་པ་བཞིའི་དོན་དུ་དགེ་སློང་གིས་ཁང་པ་བརྩིགས་ན། ཁང་
པ་དེ་ཆོས་ཅན། ཁང་ཆེན་མིན་པར་ཐལ། བཞིར་ལོངས་ཚོགས་ཀྱི་དོན་དུ་བརྩིགས་
པའི་གནས་ཡིན་པའི་ཕྱིར་རོ། །ཁྱབ་པ་ཁས། འདོད་ན། རྣམ་འབྱེད་ལས། ཁང་
ཆེན་དེ་སྦྱིན་པར་བྱ་བའི་ཆོས་ཀྱིས་ཆེ་བ་ཡིན་པར་གསུངས་པ་དང་འགལ་ལོ། །གཅིག་
གི་དོན་དུའོ་ཚོགས་ཀྱི་དོན་དུའོ་ཞེས་པ་དེ་ཁྱོད་འདོད་པའི་སྒྲུབ་བྱེད་མིན་ཏེ། རང་
རང་གི་དངོས་གཞི་བསྐྱེད་པའི་ཡན་ལག་ཡིན་པར་བསྟན་པ་ཡིན་གྱི། རང་གི་ངོ༌
བའི་ཁྱད་པར་བསྟན་པ་མ་ཡིན་པའི་ཕྱིར་ཞེས་ཟེར། སོག་གི་ལུགས་དེ་ཡང་མི་འཐད་
དེ༑ ཚང་མང་ལྟ་བུ་དགེ་འདུན་གྱི་སྤྱིའི་ཆེད་ཀྱི་གནས་དེ་ཁང་ཆེན་མིན་ན། ཞུ་
ཊིཀ་ལས། དགེ་འདུན་གྱི་དོན་ཉིད་དུ་གཙུག་ལག་ཁང་བྱེད་པ་ལ་གཙུག་ལས་ཁང་
གི་དགེ་འདུན་ལྷག་མ་གསུངས་པའི་ཕྱིར་རོ་ཞེས་བཤད་པ་དང་འགལ་ལ། རྣམ་འབྱེད་
ལས། ཁང་ཆེན་དེ་སྦྱིན་པར་བྱ་པའི་ཆོས་ཀྱིས་ཆེ་བ་ཡིན་པར་གསུངས་པ་དང་འགལ་
ལོ༑ ༑གཞན་ཡང་། ཁང་པའི་ཚད་ནི། ནང་ལ་ཁྲུ་བཅོ་བརྒྱད་ལས་ལྷག་པ་མ་
གནང་བས་དགེ་འདུན་བརྒྱ་སྟོང་གི་འདུ་ཁང་གི་ཚང་མང་ཁྲུ་བཅོ་བརྒྱད་ལས་མ་གནང་
ན་འགལ་བའི་སྐྱོན་དུ་འགྱུར་རོ། །དགེ་འདུན་སྤྱིའི་ཆེད་དུ་དགེ་འདུན་གྱིས་ཚང་
མང་ལྟ་བུ་བརྩིགས་པ་དེ་ཆོས་ཅན། དགེ་འདུན་ལ་འདོད་ཆེས་ཀྱི་དགག་བྱ་ཡོད་
པ་ཐལ། དགེ་འདུན་གྱི་ཆེད་དུ་བརྩིགས་པ་དེ་ཁང་པ་ཡིན་ཞིང་། ཁང་པ་བརྩིགས་

  
པའི་དགག་བྱ་འདོད་ཆེས་ཡིན་པའི་ཕྱིར་རོ། ། །
མཚོ་སྣ་པ་རང་གི་ལུགས་ནི། ཁྱིམ་པའམ་རབ་བྱུང་གང་ཟག་གི་དོན་དུ་
བྱེད་པའི་གནས་ནི་ཁང་པ་ཡིན་ལ། དཀོན་མཆོག་གསུམ་གང་གི་དོན་དུ་རྩིག་པར་
བྱེད་ནའང་གནས་དེ་ཁང་ཆེན་ཡིན་ཏེ། རྣམ་འབྱེད་ལས། ཁང་ཆེན་ནི་སྦྱིན་པར་
བྱ་བའི་ཆོས་ཀྱིས་ཆེ་བ་ཡིན་པར་གསུངས་པས་སོ། །ཁྱད་པར་དུ་ཡང་སངས་རྒྱས་
ཀྱི་ཆེད་དུ་བྱེད་པའི་གནས་དེ་ཁང་ཆེན་ཡིན་པར་གྲུབ་སྟེ། འོད་ལྡན་ལས། ཁང་
པ་དང་ལྷ་ཁང་དུ་གཏོགས་པ་དག་སྟེ་ཞེས་ཁང་ཆེན་ལ་ལྷ་ཁང་ཞེས་བཤད་ལ། སངས་
རྒྱས་ནི་རྣམ་པར་དག་པའི་ལྷ་ཡིན་པས་ལྷ་དེའི་བཞུགས་གནས་ནི་ལྷ་ཁང་ཡིན་པའི་
ཕྱིར་རོ། །ཆོས་ཀྱི་ཆེད་དུ་བྱེད་པའི་གནས་དེ་ལྷ་ཁང་ཡིན་ཏེ། འདིར་གཙུག་ལག་
ཁང་གི་དགེ་འདུན་ལྷག་མ་ཞེས་གསུངས་ལ། ལུང་གི་ཆོས་དང་གཙུག་ལག་མིང་
གི་རྣམ་གྲངས་ཡིན་པའི་ཕྱིར་རོ། །དགེ་འདུན་གྱི་ཆེད་དུ་བྱེད་པའི་གནས་དེ་ཁང་
ཆེན་ཡིན་ཏེ། རིམ་པ་ལྷག་པར་བརྩིག་པའི་ལྟུང་བྱེད་བསྐྱེད་པ་ལ། གཙུག་ལག་
ཁང་བྱེད་པ་པོ་ཉིད་དོ་ཞེས་གསུངས་ལ། དགེ་འདུན་གྱི་ཆེད་དུ་གནས་བརྩིག་པ་ལ་
རིམ་པ་གསུམ་ལས་ལྷག་པའི་ལྟུང་བྱེད་བསྐྱེད་པར་ཞུ་བ་ལས་གསུངས་པས་སོ་ཞེས་
ཟེར། གཉིས་པ་བྱེད་པ་པོ་ལ་དོགས་པ་བཅད་པ་ནི། གཞན་གྱི་ཆེད་དུ་གཞན་གྱིས་
བྱེད་དུ་བཅུག་པ་བསྐོས་པ་ཉིད་དང་། རང་ཆེད་དུ་རང་གིས་བྱེད་པ་མ་བསྐོས་པ་
ཉིད་དག་ནི་ལྟུང་བའི་ཡན་ལག་གཙོ་བོ་ཉིད་མིན་ཏེ། གང་རུང་གཅིག་ཡོད་པས་ཀྱང་
ལྟུང་བ་དེ་འབྱུང་བའི་ཕྱིར་རོ། །དེས་ན་གཞན་དོན་དུ་བྱས་ཀྱང་དངོས་གཞིར་འགྱུར་
ཏེ༑ ཊིཀྐར། དགེ་སློང་བསྐོས་པའི་དབང་གིས་ཁང་པའམ་གཙུག་ལག་ཁང་བྱེད་
དུ་འཇུག་པ་ལའང་རང་དགས་བྱེད་དུ་འཇུག་པའི་ལྟུང་བའི་རྣམ་པ་གང་ཡིན་པའི་

རྣམ་པ་དེ་ཉིད་དུ་འགྱུར་རོ་ཞེས་དང་། བམ་ལྔར། མ་བསྐོས་པར་བྱེད་པ་ལ་ན་
སྨད་པ་མེད་དོ། །གཞན་གྱིས་བདག་བསྐོས་པ་ལ་ན་སྨད་པ་མེད་དོ་ཞེས་གསུངས།
དགེ་སློང་གིས་བསྐོས་པས་ཁང་པ་དང་ཁང་ཆེན་ཚད་ལས་འདས་པ་བྱས་པ་ནི་སྐྱོ་བ་
པོ་རང་ཉིད་ཀྱིས་བྱས་པ་དང་འདྲ་བར་གཞི་ཇི་ལྟ་བའི་ཁ་ན་མ་ཐོ་བར་འགྱུར་རོ།།
ཐམས་ཅད་དུ་འདྲ་འམ་ཞེ་ན། ཇི་སྐད་བསྒོ་བ་བཞིན་མི་བྱེད་པ་ལ་མི་འདྲ་སྟེ། བསམ་
པ་མི་རྫོགས་པའི་ཕྱིར། བསྐོས་པ་དེ་ལ་ནི་ཉེས་པར་འགྱུར་རོ། །འོན་ཀྱང་སྐྱོ་བ་
པོས་ལུས་ཀྱིས་སོ་ཕག་སྦྱིན་པ་ལ་སོགས་པ་དང་། ངག་གིས་ལེགས་སོ་ཞེས་ཇི་སྐད་
བསྒོ་བ་བཞིན་མི་བྱེད་པ་དེ་ནོད་པ་དང་དུ་ལེན་པར་བྱེད་ན་འདྲ་བས་གཉིས་ཀ་ལ་ཡང་
གཞི་ཇི་ལྟ་བའི་ལྟུང་བར་འགྱུར་རོ། །གསུམ་པ་སྦྱོར་བ་དང་ཡན་ལག་ལ་དོགས་
པ་བཅད་པ་ནི། གནས་རྗེས་སུ་བསྒྲུབ་པའི་ཕྱིར་སྔ་ཕྱིར་ལས་ཀྱི་བྱ་བ་བྱས་པ་ནི།
དུས་ཡུན་རིང་ཐུང་དུ་མས་བར་དུ་ཆོད་ཀྱང་ལྟུང་བ་གཅིག་ཉིད་ཀྱི་བྱེད་པ་པོ་ཡིན་
ནོ༑ ༑ སྔར་གྱི་འཕྲོ་ཕྱིས་མི་བྱ་བའི་བསམ་པས་བཏང་ནས་ཡང་འཕྲོ་དེ་བྱེད་ན་སྔ་
ཕྱི་དག་ལྟུང་བ་ཐ་དད་པའི་བྱེད་པ་པོ་ཡིན་ནོ། །གཞི་མི་རུང་བ་ལ་སོགས་པའི་ཡན་
ལག་དུ་མ་ཡོད་པ་དེ་དག་སྦྱོར་དངོས་ཀྱི་ལྟུང་བ་ཐ་དད་པའི་བྱེད་པ་པོ་ཡིན་ནམ་ཞེ་
ན༑ མི་རུང་བ་ལ་སོགས་པའི་ཡན་ལག་རྣམས་ནི་ལྟུང་བའི་བྱེད་པ་པོ་ཐ་དད་པ་ཉིད་
མིན་ཏེ། ལྟུང་བ་གཅིག་བསྐྱེད་པའི་རྒྱུ་ཚོགས་གཅིག་ཡིན་པའི་ཕྱིར་རོ། །དེ་གཉིས་
སྡེ་ལྔ་གཞན་ལའང་སྦྱར་རོ། །
བཞི་པ་ཡན་ལག་གི་མཚན་ཉིད་ལ་གཉིས། སྤྱི་དོན་དང་། གཞུང་དོན་
ནོ༑ ༑སྤྱི་དོན་ལ། གླེང་གཞི། ཡུལ་མཉན་ཡོད་དུ། གང་ཟག་དགེ་སློང་རབ་ཏུ་
མང་པོས། ཉོན་མོངས་པ་འདོད་ཞེན་གྱིས་ཀུན་ནས་བསླངས་ཏེ། ཉེས་པ་ཁང་པ་

  
བརྩིགས་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་མཚན་སྲོག་ཆགས་ལ་གནོད་
པ་དང་། འཐབ་རྩོད་དུ་འགྱུར་བ་དང་། གནས་བརྩམས་པ་ཚེ་ཐུང་བ། རང་གི་
བསམ་གཏན་དང་ཀློག་པ་ལ་གནོད་པ་སོགས་སོ། །ཡན་ལག་ལ་བཞི་ལས། གཞི་
ས་གཞི་དང་ཡོ་བྱད་བཙལ་བའམ། དེས་གནང་བ། གཞི་མ་དག་པ་དང་མ་བསྟན་
པའོ། །གང་བརྩིག་པར་བྱ་བ་ནི། གཅིག་ཆེད་ཡིན་པ། ཚད་ལས་ལྷག་པ། སྤྱོད་
ལམ་བཞི་ཤོང་བ། སྔར་གཞན་གྱིས་བརྩམས་པ་མིན་པའོ། །ཀུན་སློང་བརྩིག་འདོད་
རྒྱུན་མ་ཆད་པའོ། །སྦྱོར་བ་རང་ངམ་གཞན་གྱིས་བརྩིག་པར་ཞུགས་པའོ། །མཐར་
ཐུག་བསྐོར་བ་དང་བཀབ་པ་ཟིན་པའོ། །གཞུང་དོན་ལ་གཉིས་ལས། མདོར་བསྟན་
ནི༔ གང་བྱས་ན་ཁང་པའི་དགེ་འདུན་ལྷག་མར་འགྱུར་ཞེ་ན། དགེ་སློང་རང་གིས་
ས་གཞི་མིའི་འགྲོ་བ་པ་རྫས་ཐ་དད་པ་ལ་བཙལ་བ་དང་། གང་གིས་བཙལ་བ་དེས་
འདིར་གྱིས་ཤིག་ཅེས་རྗེས་སུ་གནང་བའི་གཞི་ལ་གནས་བྱེད་དུ་བཅུག་ན་ལྷག་མར་
འགྱུར་རོ། །སྒྲུབ་པར་བྱེད་པ་གང་གིས་བྱས་ན་འགྱུར་ཞེ་ན། ཤིང་དང་། སོ་
ཕག་དང་། གླ་མི་དང་། གླ་རྔན་ལ་སོགས་པ་ལྟུང་བ་འབྱིན་པ་པོ་རང་ངམ་གང་
གིས་བཙལ་བ་དེས་ཡོ་བྱད་འདི་དག་གིས་སྒྲུབས་ཤིག་ཅེས་རྗེས་སུ་གནང་བ་བཙལ་
བའི་རྣམ་པ་དེ་ལྟ་བུས་བྱེད་དུ་བཅུག་ནའོ། །གཞི་གང་ཡང་རུང་བ་ལ་ལྟུང་བར་འགྱུར་
རམ་ཞེ་ན། གཞི་མ་དག་པ་དང་། གཞི་དགེ་འདུན་ལ་མ་བསྟན་པ་ལའོ། །གཞི་
དེ་ལྟ་བུ་ལ་གནས་ཁང་བྱེད་དུ་བཅུག་ནའོ། །ཐོག་བཀབ་ཅིང་སྒོ་མ་གཏོགས་པ་ཀུན་
ནས་བསྐོར་ཟིན་པའི་མཐར་དགེ་འདུན་ལྷག་མར་འགྱུར་རོ། །གང་ལ་གཙུག་ལག་
ཁང་གི་དགེ་འདུན་ལྷག་མ་འགྱུར་ཞེ་ན། །བསླབ་པའི་གཞི་འོག་མ་གཙུག་ལག་
ཁང་གི་དགེ་འདུན་ལྷག་མ་དག་ལ་ཡང་ཡན་ལག་དེ་དག་ཉིད་སྦྱར་ཏེ། འོན་ཀྱང་

  
  
དེ་མ་བཙལ་བ་ལ་ཡང་འབྱུང་བས་དེ་མ་གཏོགས་སོ། །རང་ངམ་གཞན་ཞིག་གི་
དོན་དུ་བཅུག་ན་ལྷག་མར་འགྱུར། བྱེད་དུ་བཅུག་པ་ཐམས་ཅད་ལ་ལྷག་མར་འགྱུར་
རམ་ཞེ་ན། ཁང་པའི་ཚད་ཇི་སྐད་བསྟན་པ་ལས་ལྷག་པར་བྱེད་དུ་བཅུག་ན་འགྱུར་རོ།།
གཉིས་པ་རྒྱས་བཤད་ལ་གསུམ་ལས། མ་དག་པའི་དབྱེ་བ་ནི། གཞི་མ་
དག་པ་ལའོ་ཞེས་བཤད་ན། མ་དག་པ་གང་ཞེ་ན། གཞི་མི་རུང་བ་ཉིད་དང་། རྩོད་
པ་དང་བཅས་པ་ཉིད་དང་། བརྩམ་དུ་མི་རུང་བ་ཉིད་ནི་མ་དག་པའོ། །གསུམ་པོ་
དེའི་ངོ་བོ་གང་ཞེ་ན། སྡིག་སྦྲུལ་ལ་སོགས་པ་དེ་ཉིད་དུ་གནས་པ་གཞན་དུ་འབྲོས་
མི་ཤེས་པ་སྐྱེ་བ་པོ་ཕྲ་མོའི་གནས་དང་ལྡན་པ་ཉིད་ནི་མི་རུང་བ་ཉིད་དང་། རྒྱལ་
པོ་དང་། ལྷའི་གནས་དང་། མུ་སྟེགས་ཅན་གྱི་འདུག་གནས་ལ་བརྟེན་པ་ཉིད་ནི་
སྐྱེ་བོ་མང་པོ་དང་གླང་པོ་ཆེ་ལ་སོགས་པའི་དགྲ་དག་གིས་གནོད་པའི་ཕྱིར་དང་། ཤིང་
ལྗོན་པ་གཅད་པར་བྱ་བ་མིན་པ་ཉིད་ནི་སྐྱེ་བོ་ཕལ་པོ་ཆེ་ལ་མཁོ་བས་ཁ་མཆུ་འབྱུང་
བའི་ཕྱིར་རྩོད་པ་དང་བཅས་པ་ཡིན་ནོ། །རྩིག་རྨང་ནས་ཕྱི་རོལ་འདོམ་གང་གི་མཐའ་
ཉེ་འཁོར་གྱི་ནང་རོལ་ན་ཆུ་ཀླུང་ངམ། ངམ་གྲོག་གམ། ཁྲོན་པ་དང་འདོམ་པ་ཉིད་
ནི་བརྩམ་དུ་མི་རུང་བ་ཡིན་ཏེ་གནས་དེ་ཚེ་ཐུང་བའི་ཕྱིར། ལུང་དུ། གཞི་མི་རུང་
བའམ། རྩོད་པ་དང་བཅས་པའམ། བརྩམ་དུ་མི་རུང་བར་ཞེས་གསུངས་པའི་འམ་
གང་རུང་གི་སྒྲ་ཡིན་པས་མ་དག་པ་གསུམ་པོ་གང་རུང་གིས་ཆོག་པར་མངོན་ལ། ཡང་
ཐམས་ཅད་ལས་འདས་པར་བྱེད་དུ་བཅུག་ན་དགེ་འདུན་ལྷག་མར་འགྱུར་ཞེས་
གསུངས་པ་ལ་བརྟེན་ནས་གཞི་མ་དག་པ་གསུམ་ལྡན་དགོས་ཞེས་གསུངས་པ་ཡང་
སྣང་ངོ་། །གཉིས་པ་ཚད་ཀྱི་མཚན་ཉིད་ནི། ཚད་ལས་ལྷག་པ་ཞེས་གསུངས་པའི་
ཚད་དེ་གང་ཞེ་ན། རྡུལ་ཕྲ་རབ་ནས་རིམ་པས་བསྒྲེས་པའི་སོར་ཉི་ཤུ་རྩ་བཞི་ནི་ཚད་

དང་ལྡན་པའི་ཁྲུ་གང་། ཁྲུ་དེའི་ཕྱེད་དང་དོ་ནི་བདེ་བར་གཤེགས་པའི་མཐོ་གང་
ངོ༌། །ཁང་པ་དེའི་ནང་རོལ་ནས་སྲིད་དུ་བདེ་བར་གཤེགས་པའི་མཐོ་དེ་བཅུ་གཉིས་
ཚད་དང་ལྡན་པའི་ཁྲུ་བཅོ་བརྒྱད་དང་། ཞེང་དུ་བདེ་བར་གཤེགས་པའི་མཐོ་བདུན་
ཚད་དངལྡན་པའི་ཁྲུ་ཕྱེད་དང་བཅུ་གཅིག་ནི་གནས་ཀྱི་ཚད་ཡིན་ནོ། །གསུམ་པ་
བསྟན་པའི་མཚན་ཉིད་ནི། མ་བསྟན་པ་ལའོ་ཞེས་སྨྲས་ན་ཇི་ཙམ་གྱིས་བསྟན་པ་
ཡིན་ཞེ་ན། ཁང་པའམ་གཙུག་ལག་ཁང་གི་གཞི་གང་གསོལ་གཉིས་ཀྱི་ལས་ཀྱིས་
དགེ་འདུན་ལས་བསྟན་པ་ཐོབ་པ་ཉིད་ནི་བསྟན་པ་ཉིད་དོ། །གཉིས་པ་བསླབ་བྱ་ནི།
གཞི་མི་རུང་བ་ལ་སོགས་པའི་མ་དག་པའི་དགེ་འདུན་ལ་བསྟན་པ་གསོལ་བར་མི་བྱའོ།།
བསྟན་པ་གསོལ་བའི་འོག་ཏུ་དགེ་སློང་དེ་དག་རང་དག་གཞི་དེ་དག་མ་དག་རྟོག་ཏུ་
འདོད་པར་བྱའོ། །ཡང་ན་དགེ་སློང་བསྐོས་པ་དག་རྟོག་ཏུ་གཏང་བར་བྱའོ། །ལོ་
དྲུག་གི་ནང་དུ་སྟན་བྱེད་པའི་གནང་བ་དགེ་འདུན་ལ་གསོལ་བ་ལ་ཡང་སྟན་དེ་རྙིང་
པ་བརྟག་པའི་ཕྱིར་རང་དང་རྟོག་ཏུ་འདོང་བར་བྱ། ཡང་ན་བསྐོས་པའི་དགེ་སློང་
རྟོག་ཏུ་གཏང་བར་བྱའོ། །གསུམ་པ་ལྟུང་མེད་ནི། གནས་ཁང་གཞན་གྱིས་བྱས་
ཟིན་པ་རྙེད་པ་དང་གཞན་གྱིས་བྱས་ཟིན་པ་ལོངས་སྤྱོད་པ་དག་ལ་ནི་ལྟུང་བ་མེད་དོ།།
རྙིང་པ་འཆོས་ཤིང་བྱི་དོར་བྱེད་པ་ལ་ཡང་ལྟུང་བ་མེད་དོ། །གཉིས་པ་ཁང་ཆེན་
བྱེ་བྲག་ཏུ་བཤད་པ་ལ་གཉིས་ལས། སྤྱི་དོན་ལ། གླེང་གཞི། ཡུལ་ཀོའུ་ཤམ་བིར།
གང་ཟག་དྲུག་སྡེས་ཉོན་མོངས་པ་བརྙས་པ་མི་བཟོད་པས་ཀུན་ནས་བསླངས་ཏེ། ཉེས་
པ་གཙུག་ལག་ཁང་བརྩིགས་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་མཚན་
འདྲ། ཡན་ལག་ལ། བཙལ་བ། ཚད་ལྷག །གཅིག་ཆེད་གསུམ་མི་སྦྱར། ཚོགས་
ཆེད་སྦྱར། གཞན་འདྲའོ། །གཞུང་དོན་ནི། ཚོགས་ཁྱིམ་པ་ཡན་ཆད་བཞི་ཉིད་

ཀྱི་དོན་དུའོ། །ཊིཀྐར། རྣམ་པར་འབྱེད་པ་ལས་ཚོགས་ཀྱི་ཕྱིར་ཞེས་བྱ་བ་ནི། དེ་
བཞིན་གཤེགས་པའི་ཉན་ཐོས་ཀྱི་དགེ་འདུན་ནོ་ཞེས་གསུངས་པ་དེ་གླེང་གཞིའི་དབང་
གིས་ཏེ། དཔེ་ཙམ་དུ་ཟད་པས་འདི་ལ་ཉེས་པ་མེད་དོ་ཞེས་སོ། །གཙུག་ལག་ཁང་
གི་དགེ་འདུན་ལྷག་མ་རྣམ་པར་འབྱེད་པའོ། །གཉིས་པ་ཞུ་བ་ཐུན་མོང་པ་ནི་གནས་
རྩོམ་པ་ནི་སྦྱོར་བ་ཉིད་ཡིན་ཏེ། བརྩམས་ནས་བདག་ཉིད་གསོད་ན་ཉེས་པ་སྦོམ་པོར་
འགྱུར་བར་གསུངས་པའི་ཕྱིར་རོ། །ཁང་པ་དང་གཙུག་ལག་ཁང་སྟེང་མ་གཡོགས་
པ་ཞིག་བྱེད་དུ་འཇུག་པའི་བསམ་པས་ཞུགས་པའི་དགེ་སློང་གི་གནས་ཀྱི་མཐའ་དེ་
ཡང་སྦྱོར་བ་དེ་དང་འདྲ་བར་སྦོམ་པ་ཉིད་དོ། །གཉིས་དང་གསུམ་གྱི་ཆེད་དུ་བྱས་
ན་ཅིར་འགྱུར་ཞེ་ན། དུ་མ་གཉིས་དང་གསུམ་གྱི་དོན་དུ་བྱེད་དུ་འཇུག་པའི་མཐའ་
ཡང་སྦྱོར་བ་དང་འདྲ་བར་སྦོམ་པོའོ། །ཚོལ་བ་པོ་བཙལ་བའི་དགེ་སློང་ངམ། དང་
པོའི་བདག་པོ་གནང་བཔོས་མ་བསྐོས་པར་གནས་བྱེད་དུ་འཛུད་པའི་མཐའ་ཡང་སྦོམ་
པོའོ། །ཡོ་བྱད་མ་བཙལ་བར་རང་གིས་བྱེད་ན་ཡང་སྦོམ་པོའོ། །མ་བཅོལ་བར་
སྔར་གཞན་གྱིས་བྱས་པའི་འཕྲོ་ཟིན་པར་བྱེད་ན་ཡང་སྦོམ་པོའོ། །བདག་པོ་ལ་ས་
གཞི་དང་དགེ་འདུན་ལ་རུང་བ་བསྟན་པ་གསོལ་བའི་འོག་ཏུ་རྐྱེན་མེད་པར་མ་གྲུབ་
ན་ཉེས་བྱས་ཏེ་བར་ཆད་ཀྱི་དབང་གིས་མ་གྲུབ་པ་ལ་ཉེས་པ་མེད་དོ། །འདི་ཁ་ཅིག་
ཁང་ཆེན་ལ་མི་སྦྱོར་བ་མི་འཐད་དེ། ཁང་ཆེན་ལ་བཙལ་མ་བཙལ་ཁྱད་པར་མེད་
པའི་ཕྱིར་རོ། །ཁ་ཅིག །ཁང་པ་ལ་མི་སྦྱོར་བ་མི་འཐད་དེ། དེ་ཡན་ལག་གཞན་
མེད་ཀྱང་བཙལ་བར་བརྩིག་ན་སྦོམ་པོར་གསུངས་པས་སྦོམ་པོ་མ་བྱས་པ་ལ་ཉེས་
བྱས་བསྐྱེད་པ་མི་སྲིད་པའི་ཕྱིར། ཁང་པ་དང་གཙུག་ལག་ཁང་གི་དགེ་འདུན་ལྷག་མ་ཞུ་
བའི་སྐབས་སོ། །ཁང་པ་དང་གཙུག་ལག་ཁང་གི་དགེ་འདུན་ལྷག་མ་གཉིས་སོ།། །།

གཉིས་པ་གནོད་པས་ཀུན་ནས་བསླང་བ་ལ་གཉིས་ལས། རྣམ་འབྱེད་ཀྱི་
སྐབས་ནས་འབྱུང་བ་ལ་ཡང་གཉིས་ལས། ཡན་ལག་ཐུན་མོང་བ་གཞི་མེད་ལ་མཚོན་
པ་ལ། སྤྱི་དོན་དང་། གཞུང་དོན་གཉིས། དང་པོ་ལ། གླེང་གཞི། ཡུལ་རྒྱལ་
པོའི་ཁབ་ཏུ། གང་ཟག་མཛའ་བོ་དང་ས་ལས་སྐྱེས་གཉིས་ཀྱིས་ཉོན་མོངས་པ་མ་
བཟོད་པས་ཀུན་ནས་བསླངས་ཏེ་ཉེས་པ་གཞི་མེད་པར་སྐུར་བ་བཏབ་པ་ལ་བརྟེན་ནས་
བསླབ་པ་འདི་བཅས་སོ། །རྒྱུ་མཚན། སྐུར་འདེབས་ཀྱི་ཚིག་བདེན་པར་བཟུང་
ན་ཡུལ་དེ་ལ་གནོད་པ་དང་། མི་བདེན་པར་བཟུང་ན་རང་ཡང་སྐུར་འདེབས་མཁན་
དུ་བཟུང་ནས་ལྷ་དང་བཅས་པའི་འཇིག་རྟེན་གྱིས་སྤོང་བ་དང་། ངན་སོང་དུ་སྐྱེ་བར་
འགྱུར་ཏེ་གང་ཟག་ལས་བྱུང་བའི་སྡིག་རྣམས་ཀྱི་ལྕི་ཤོས་ཡིན་པའི་ཕྱིར། ཇི་སྐད་
དུ༔ ཡང་དག་སྡོམ་དང་དཀའ་ཐུབ་ཅན། །དྲང་སྲོང་རྣམས་ལ་སྐུར་འདེབས་པ།།
དེ་དག་སྤྱི་ཚུགས་དག་ཏུ་ནི། །དམྱལ་བ་ཁོ་ནར་སྐྱེ་བར་འགྱུར། །ཞེས་སོ། །ཡན་
ལག་ལ་བཞི་ལས། གཞི་ནི། ཡུལ་རྫོགས་པའི་སྡོམ་པ་དང་ལྡན་པ། ཐ་སྙད་གསུམ་
དང་ལྡན་པ། རྒྱུད་ཐ་དད་པའོ། །གོ་བྱའི་ཡུལ་ཐ་སྙད་ལྔ་དང་ལྡན་ཞིང་རྒྱུད་ཐ་
དད་པ། དངོས་པོ་ཕམ་པ་བཞིའམ་བརྒྱད་ལས་གང་ཡང་རུང་བའོ། །ཀུན་སློང་
འདུ་ཤེས་བསྒྱུར་བའི་དོན་ཅན་ཉམས་པར་འདུན་པས་སྐུར་བར་འདོད་པའོ། །སྦྱོར་
བ་དེའི་མིང་གིས་ངག་མཚན་ཉིད་བཞི་ལྡན་གྱིས་སྐུར་བའོ། །བམ་ལྔར། བརྡ་སྤྲད་
པའི་ཐབས་མངོན་སུམ་མམ་བརྒྱུད་པའམ་འཕྲིན་དང་སྤྲིང་ཡིག་དང་། བརྡ་ལ་སོགས་
པས་གོ་བར་བྱེད་པ་གང་ཡང་རུང་བ་ལ་ན་སྨད་པ་མེད་དོ་ཞེས་སོ། །མཐར་ཐུག་
ཡུལ་གྱིས་དོན་གོ་བའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི།
གང་བྱས་ན་གཞི་མེད་པར་སྐུར་བ་འདེབས་པའི་དགེ་འདུན་ལྷག་མར་འགྱུར་ཞེ་ན།

ཕམ་པར་འགྱུར་བ་བཞིའམ་བརྒྱད་ལས་གང་ཡང་རུང་བ་ལྷག་པར་སྤྱོད་པ་མ་ཤ་ཀ་
ལྔ་ལ་སོགས་པ་བརྐུས་སོ་ཞེས་པ་ལྟ་བུས་སྐུར་བ་འདེབས་ན་འགྱུར་རོ། །སུ་ལ་ན།
དགེ་སློང་ལ་སྟེ་དགེ་ཚུལ་ལ་སོགས་པ་ལ་མིན་ནོ། །དེ་ཁྱད་པར་ཇི་ལྟ་བུ་ལ་ན། ཚུལ་
ཁྲིམས་དང་ལྡན་པ་ཁོ་ནར་མ་ཟད་ཉམས་པ་ལ་ཡང་ངོ་། །འོ་ན་འདིར་ལྷག་མར་
གསུངས་པ་དང་། དམ་པར་སྦོམ་པོར་གསུངས་པ་དང་། བླ་མར་ཉེས་བྱས་སུ་
གསུངས་པ་འགལ་ལོ་ཞེ་ན། འདི་ལ་ཁ་ཅིག །རྐུ་བའི་ཕམ་པ་ཅན་ལ་དེ་ཉིད་ཀྱིས་
སྐུར་ན་ཉེས་བྱས་ལ་ཕམ་པ་གཞན་གྱིས་སྐུར་ན་ལྷག་མ་སྟེ། ཞུ་བར། བཙུན་པ་
དགེ་སློང་རང་འདི་སྐད་ཅེས་བདག་གིས་མི་ཚངས་པར་སྤྱོད་པ་འཁྲིག་པའི་ཆོས་བསྟེན་
ནོ་ཞེས་མཆི་བ་དེ་ལ་དགེ་སློང་གིས་གཞི་མ་མཆིས་པར་བརྐུ་བའམ་འགུམས་པའམ་
སྨྲ་བས་སྐུར་བ་འདེབས་ན་ཅིར་འགྱུར། དགེ་འདུན་ལྷག་མའོ་ཞེས་གསུངས་པའི་
ཕྱིར་རོ་ཞེས་སོ། །དེ་ལྟར་ན་མཐོང་བ་ལ་ཐོས་སོགས་སུ་བརྗོད་ནའང་ཉེས་བྱས་
ཡིན་པར་འགྱུར་རོ། །ཁ་ཅིག །འཆབ་སེམཾས་སྐྱེས་པ་ལ་སྐུར་བ་ལ་ཉེས་བྱས་མ་
སྐྱེས་པ་ལ་ལྷག་མ་ཡིན་གསུང་བ་ལ་དེ་ཉམས་པར་གྲགས་པ་ལའང་ལྷག་མར་འགྱུར་
རོ་གསུང་ངོ་། །དེས་ན་ཉམས་པར་གྲགས་པ་དང་མ་གྲགས་པའི་ཁྱད་པར་ཡིན་ལ།
སྦོམ་པོར་བཤད་པ་བཏགས་པ་བ་ལ་དགོངས་ཤིང་། རྣམ་འབྱེད་དུ་ཉམས་པ་དྲིལ་
བསྒྲགས་པ་ལ་ལྟུང་བ་མེད་དོ་ཞེས་གསུངས་པ་དངོས་གཞི་ལ་དགོངས་ཞེས་གསུངས་
ཏེ་དཔྱད་པར་བྱའོ། །སྤྱིར་བསྟན་དུ་ལྟ་མཚན་ནང་མཐུན་དགོས་པར་གསུངས་པའི་
དམིགས་བསལ་ནི། མཚན་གྱི་ཕྱོགས་ལས་རང་དང་མཐུན་པ་དགེ་སློང་དང་དགེ་
སློང་ལྟ་བུ་དང་། ལྟ་བའི་ཕྱོགས་ལས་རང་དང་མཐུན་པ་ཆོས་ཕྱོགས་པ་དང་ཆོས་
ཕྱོགས་པ་ལྟ་བུ་ཉིད་ནི་སྐུར་བ་འདེབས་པའི་སྐབས་འདིར་ཡན་ལག་གམ་རྒྱུ་མིན་ཏེ།

ལྟ་མཚན་མི་མཐུན་པ་ལ་སྐུར་ནའང་དངོས་གཞིར་འགྱུར་བའི་ཕྱིར་རོ། །ཊིཀྐར།
ཉམས་པ་ལ་སྐུར་བ་འདེབས་པ་ལ་ཡང་ཁ་ན་མ་ཐོ་བ་ཡོངས་སུ་རྫོགས་པར་འགྱུར་
རོ་ཞེས་གསུངས་པ་ལས་ན་ཁས་ལེན་པ་དང་ཁས་མི་ལེན་པ་གཉིས་ལ་སྐུར་བ་འདེབས་
པ་ལྟ་ན་ཤིན་ཏུ་ཁ་ན་མ་ཐོ་བ་ཡོངས་སུ་རྫོགས་པར་འགྱུར་ཏེ། ཕམ་པ་མ་བྱུང་བའི་
ཕྱིར་རོ། །ཞེས་སོ། །བམ་ལྔར། དེ་གཉིས་ཕམ་པར་འགྱུར་བའི་ཆོས་ཀྱིས་ཉམས་
དང་མ་ཉམས་པ་གང་ཡང་རུང་བ་ལ་ན་སྨད་པ་མེད་དོ་ཞེས་སོ། །ཡང་དག་པས་
སམ་ཞེ་ན། མཐོང་ཐོས་དོགས་གསུམ་གྱི་གཞི་མེད་པར་རྫུན་དུ་སྨྲ་བས་སྐུར་བ་འདེབས་
ན་དགེ་འདུན་ལྷག་མར་འགྱུར་རོ། །སྐུར་བ་གདབ་བྱ་དེ་ཉིད་ལ་གོ་བར་བྱ་དགོས་
སམ་ཞེ་ན། མིའི་འགྲོ་བ་པ་གང་ཡང་རུང་བ་ལ་གོ་བར་བྱས་ན་ལྷག་མར་འགྱུར་
རོ༑ ༑བསམ་པ་ཇི་ལྟ་བུས་ཤེ་ན། ཁྲོས་པའམ་བཞད་གད་སོགས་ཀྱིས་མིན་གྱི།
ལྟུང་བས་ཉམས་པར་འདུན་པས་སྨྲས་ནའོ། །ཊིཀྐར། ཕམ་པར་འགྱུར་བས་སྐུར་
ན་དགེ་འདུན་ལྷག་མའོ། །དེས་སྐུར་ན་ལྟུང་བྱེད་དོ། །ལྟུང་བ་གཞན་གྱིས་སྐུར་
ན་ཉེས་བྱས་སོ། །ཉེས་བྱས་ཀྱིས་སྐུར་ན་ཉེས་བྱས་ཕྲ་མོའོ་ཞེས་སོ། །འོ་ན་ཁྱིམ་
པ་དང་དགེ་ཚུལ་ལ་སྐུར་ན་ཉེས་བྱས་དང་སྦོམ་པོ་བསྐྱེད་པ་དང་འགལ་ལོ་ཞེ་ན།
འདིར་བཤད་པ་ཡན་ལག་གཞན་ཚང་བའི་དབང་དུ་བྱས་ནས་དངོས་གཞིའི་ལྡོག་པ་
ནས་བཤད་པ་ཡིན་ལ། ཞུ་བར་གསུངས་པ། ཡུལ་སྡོམ་ལྡན་མ་ཚང་བས་ཡུལ་
གྱི་ཆ་ནས་གསུངས་པ་ཡིན་ནོ། །གལ་ཏེ་བཤེས་ངོས་སྟེར་བ་དང་ཟས་ཅུང་ཟད་ཀྱི་
ཕྱིར་ཆོས་བསྟན་ན་ཉེས་བྱས་ཡིན་པ་ལ། དེ་གཉིས་ཀྱིས་སྐུར་བ་ལྟུང་བྱེད་དུ་གསུངས་
པ་དང་འགལ་ལོ་ཞེ་ན། དེ་གཉིས་རྫུན་ཤས་ཆེ་བའི་སྐུར་འདེབས་ཡིན་པས་རྫུན་
གྱི་ལྟུང་བ་ཡིན་ལ། འདི་རྫུན་ཡིན་ཡང་ཉམས་འདུན་ཤས་ཆེ་བས་སྐུར་འདེབས་

ཀྱི་ཕྱོགས་ནས་བཤད་པ་ཡིན་ནོ། །གཉིས་པ་རྫུན་པའི་མཚན་ཉིད་ལ་དོགས་པ་བཅད་
པ་ནི། སྔར་ཕམ་པ་བྱེད་པ་མཐོང་བའི་གཞི་དེ་ནི་གཞན་ཐོས་པ་དང་དོགས་པ་མིན།
ཐོས་པ་ཡང་མཐོང་དོགས་མིན་ཞིང་། དོགས་པ་ཡང་མཐོང་ཐོས་མིན་ནོ། །དེས་
ན་མཐོང་བ་ཐོས་དོགས་སུ་བརྗོད་ན་གཞི་མེད་པ་ཡིན་པས་དགེ་འདུན་ལྷག་མར་འགྱུར་
རོ༑ ༑ སྔར་མཐོང་ཐོས་དོགས་གསུམ་ཡོད་པ་ད་ལྟ་བརྗེད་པ་ནི་ལྟུང་བ་གླེང་བའི་
གཞིར་ཡོད་པ་མིན་ནོ། །དེས་ན་མཐོང་བ་དང་ཐོས་པ་བརྗེད་བཞིན་དུ་འདུ་ཤེས་
བསྒྱུར་ཏེ་མཐོང་ངོ་ཐོས་སོ་ཞེས་ཟེར་ན་དགེ་འདུན་ལྷག་མར་འགྱུར་རོ། །གལ་ཏེ་
གཞི་གཞན་དང་བརྗེད་པ་གཞི་ཡོད་པ་མིན་ཞེ་ན། འདུ་ཤེས་བསྒྱུར་ཏེ་སྨྲ་ན་སྨྲས་
པའི་དོན་དེ་ཉིད་ཡོད་དུ་ཟིན་ཀྱང་མི་རྫུན་པར་སྨྲ་བའི་རྒྱུ་ཉིད་མིན་ལ། འདུ་ཤེས་
བསྒྱུར་བར་མི་བྱེད་ན་དོན་མེད་ཀྱང་རྫུན་དུ་མི་འགྱུར་ཏེ། བདེན་རྫུན་ནི་འདུ་ཤེས་
དང་འབྲེལ་གྱི་དོན་དང་མ་འབྲེལ་བའི་ཕྱིར། ཇི་སྐད་དུ། འདུ་ཤེས་དྲང་བ་བདེན་
ལ་བསྒྱུར་བ་རྫུན། །ཕན་པ་བདེན་ལ་གནོད་པོར་བྱེད་པ་རྫུན། །ཞེས་གསུངས། གཞི་
མེད་པའི་དགེ་འདུན་ལྷག་མ་རྣམ་པར་འབྱེད་པའོ། །
གཉིས་པ་བག་ཙམ་ལ་གཉིས་ལས། སྤྱི་དོན་ལ། གླེང་གཞི་གསུམ་འདྲ།
གཞན་གྱི་ཆ་མིན་པ་དང་མཐུན་པས་སྐུར་བའོ། །རྒྱུ་མཚན་སོགས་འདྲ་ལ། སྦྱོར་
བ་མིང་ནས་སྨོས་ཤིང་གཞན་ལ་གནས་པའི་ཚིག་མི་གསལ་བ་མཚན་ཉིད་དྲུག་ལྡན་
ནོ༑ ༑མཐར་ཐུག་དོན་གོ་བའོ། །གཞུང་དོན་ནི། ཕམ་པར་འགྱུར་པ་ལྷག་པར་
སྤྱད་པས་དགེ་སློང་ཉམས་པ་ལ་ཡང་ངོ༌། །ཞེས་སོགས་ཁས་བླངས་ནས་ཁྱད་པར་
ནི༑ གང་ཟག་འདིས་ཕམ་པ་བྱས་ཞེས་བརྗོད་པར་བྱ་བ་དོན་གསལ་བ་ལས་གཞན་
དོན་མི་གསལ་བ་ལ་གནས་པའི་ཚིག་གིས་སྐུར་བ་འདེབས་ན་དགེ་འདུན་ལྷག་མར་

   
འགྱུར་ལ། དེ་ཡང་རྫུན་ནི་ཡིན་གྱི་ཡང་དག་པས་ནི་མིན་ནོ། །འདིར་དཔེ་ནི། ཁོ་
བོ་ཅག་གིས་ཚེ་དང་ལྡན་པ་གྱད་བུ་ནོར་མཐོང་ངོ་། །དགེ་སློང་མ་ཨུཏྤ་ལའི་མདོག་
མཐོང་ངོ་། །མི་ཚངས་པར་སྤྱོད་པ་འཁྲིག་པའི་ཆོས་བསྟེན་པ་མཐོང་ངོ་ཞེས་བྱ་བ་
དང་བྱེད་པ་པོ་མ་སྦྱར་བར་མཐོང་ངོ་ཞེས་ཟེར་བ་ལྟ་བུའོ། །དེས་ན་གཞི་མེད་ནི།
འདིས་ཕམ་པ་ལྷག་པར་སྤྱོད་དོ་ཞེས་དོན་གསལ་པོས་གོ་བར་བྱེད་པ་ཡིན་ལ། བག་
ཙམ་ནི་དོན་གསལ་པོ་མིན་པར་ཟུར་གྱིས་གོ་བར་བྱེད་པའོ། །གཞན་གྱི་ཆ་དང་མཐུན་
པའི་དགེ་འདུན་ལྷག་མ་རྣམ་པར་འབྱེད་པའོ། །གཉིས་པ་ཞུ་བ་ནས་འབྱུང་བ་ལ་
གཉིས་ལས་ན་སྨད་དུ་འགྱུར་བ་ནི། དགེ་སློང་ལ་ཟག་བྱེད་མི་སྟེན་པ་མ་ནིང་མོས་
སྐུར་བ་འདེབས་པ་དང་། དགེ་སློང་མ་ལ་ཟག་བྱེད་མི་སྟེན་པ་མ་ནིང་ཕོས་སྐུར་བ་
འདེབས་ན་སྦོམ་པོའོ། །འདི་ལ་ཁ་ཅིག་སྦོམ་པོར་མི་རིགས་ཏེ། དེ་ལ་བརྟེན་པ་
སྦོམ་པོ་ཡིན་ཟེར་མོད། འདི་པའི་དགོངས་པ་ལྷག་མ་བསྐྱེད་པའི་ཡན་ལག་གཞན་
ཡོད་ཀྱང་མི་སྟོན་པ་ལ་སྤྱད་ཅེས་སྒྲ་འགལ་བའི་ཕྱིར། དོན་གོ་བ་ལ་གནོད་པས་སྦོམ་
པོར་གསུངས་ཀྱི་དངོས་པོ་སྦོམ་པོས་སྐུར་བ་མིན་པར་དགོངས་སོ། །དེ་ཡང་ཁ་དང་
བཤང་ལམ་གྱི་དབང་དུ་བྱས་པ་ནི་མིན་ནོ། །སྐུར་བ་གདབ་བྱའི་མིང་མ་སྨོས་པར་
མི་ཚངས་སྤྱོད་བྱས་སོ་མ་ཤ་ཀ་ལྔ་བས་ལག་པ་བརྐུས་སོ་ཞེས་སྐུར་པ་འདེབས་ན་ཡང་
སྦོམ་པོའོ། །ཆེས་ན་སྨད་ནི། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་
བ་དང་། དགེ་འདུན་གྱི་དབྱེན་བྱས་པ་སྦོམ་པོ་ཡིན་པས་དེ་གཉིས་ཀྱིས་སྐུར་པ་འདེབས་
ན་ཉེས་བྱས་སོ། །བདག་གིས་བསམས་ཏེ་སྨྲས་སོ་ཞེས་བྱ་བ་ལ་སོགས་པས་གཞོགས་
སྨོས་ཀྱིས་གཞན་ལ་སྐུར་བ་འདེབས་ན་ཉེས་བྱས་སོ། །གཞི་མེད་པ་དང་བག་ཙམ་གྱི་ཞུ་བའོ།།
གཉིས་པ་བསྒོ་བ་ལས་གྱུར་པ་ལ་གསུམ། སྐབས་སུ་སྦོམ་པོའི་དོན་གཞན་

བསྟན་པ། ཐུན་མོང་པ། ཐུན་མོང་མིན་པའོ། །དང་པོ་ནི། དགེ་སློང་གིས་དགེ་
སློང་གཞན་གྱི་འཁོར་ལྷན་ཅིག་གནས་པ་དང་ཉེ་གནས་སོགས་རང་ཕྱོགས་སུ་ཁ་འདྲེན་
ཅིང་རང་གི་འཁོར་དུ་འཇོག་ན་དབྱེན་གྱི་ཁོངས་སུ་གཏོགས་པའི་སྦོམ་པོའོ། །གཉིས་
པ་ལ་གཉིས་ལས། དགོས་དོན་ནི། བསྒོ་གྱུར་གྱི་ལྟུང་བ་འདི་དག་འདིར་བསྡུས་
ཏེ་བསྟན་པ་ལ་དགོས་པ་ཡོད་དེ། འདི་དག་རྐྱེན་བཟློག་པ་ལ་ལྟོས་པ་དང་། བཟློག་
ཚུལ་མཚུངས་པ་དང་ཚིག་ཚོགས་ཆུང་བ་དང་། དེ་དག་གི་དོན་གསལ་བར་གོ་བའི་
ཆེད་ཡིན་པའི་ཕྱིར། ཚིག་དོན་ལ་བཞི། རྫོགས་པར་བྱེད་པ་རྐྱེན་གྱི་ཐུན་མོང་བ།
སྦྱོར་བའི་མཚན་ཉིད། བསླབ་པར་བྱ་བའི་ཐུན་མོང་བ། མཐར་ཐུག་གི་ཐུན་མོང་
བའོ། །དང་པོ་ནི། རྗེས་སུ་མཐུན་ཞེས་པ་བཤད་པའི་གཞིར་ཞོག །གང་མཐུན་
ན་དབྱེན་བྱེད་པ་ལྟ་བུ་བཟློག་པའི་ཚུལ་ལམ་ཐབས་ཀྱིས་བཟློག་པ་ན་མི་གཏོང་མི་སྤོང་
བར་དབྱེན་ལྟ་བུ་དེ་རྗེས་སུ་བསྒྲུབ་པའི་རང་བཞིན། ལུས་ངག་གི་རིག་བྱེད་དང་།
ཅང་མི་སྨྲ་བའི་གནས་སྐབས་དང་། གཉིས་ཀར་གྱུར་པ་དེ་རྗེས་སུ་མཐུན། གང་
དང་མཐུན་ན་ཁྱིམ་པ་སུན་འབྱིན་པ་དང་བཀའ་བློ་མི་བདེ་བ་ལྟ་བུ་བཟློག་པའི་ཚུལ་
གྱིས་མི་གཏོང་བར་རྗེས་སུ་བསྒྲུབ་པའི་རང་བཞིན་དང་མཐུན། གང་གིས་མཐུན་
ན་བཟློག་པའི་ཚུལ་ལམ་ཐབས་ཀྱིས་མཐུན། གང་ལ་མཐུན་ན་རང་རང་གི་སྦྱོར་
བ་དང་དངོས་གཞིའི་ལྟུང་བ་བསྐྱེད་པ་ལ་མཐུན། ཇི་ལྟར་མཐུན་ན། དབྱེན་བྱེད་
པ་ལྟ་བུའི་རྗེས་བསྒྲུབ་མང་པོ་དང་། རྗེས་ཕྱོགས་ལྟ་བུའི་རྗེས་བསྒྲུབ་ཉུང་ངུ་དག་
ལྡོག་པ་གཅིག་ཡིན་པ་ན་རྗེས་བསྒྲུབ་ཀྱང་གཅིག་ཏུ་གྱུར་བའི་ཕྱིར་བཟློག་པའི་རྗེས་
སུ་འགྲོ་བ་དང་། བཟློག་པ་སྦྱོར་བ་ན་རྗེས་བསྒྲུབ་ཀྱང་སྦྱོར་བའི་ལྟུང་བའི་བྱེད་པ་
པོ་ཡིན་པས་འདྲ་བ་དང་། བཟློག་པ་མཐར་ཐུག་པའི་ཚེ་རྗེས་བསྒྲུབ་དག་དངོས་གཞིའི་

ལྟུང་བའི་བྱེད་པ་པོ་ཡིན་པས་མཚུངས་པར་མཐུན་ཏེ། ཊིཀྐར། རྗེས་སུ་འགྲོ་བ་
དང་འདྲ་བ་དང་མཚུངས་པར་རིགས་པར་བྱའོ་ཞེས་དང་། ལྡོག་པ་གཅིག་ལ་མི་
གཏོང་བར་རྗེས་སུ་བསྒྲུབ་པའི་རང་བཞིན་ཡང་གཅིག་ཁོ་ནའོ། །བཟློག་པ་སྦྱོར་བར་
གྱུར་པ་ལ་ནི་ལྟུང་བ་ཡང་སྦྱོར་བར་གྱུར་པ་ཉིད་དོ། །མཐར་ཐུག་པར་གྱུར་པ་ལ་
ནི་དགེ་འདུན་ལྷག་མ་ཞེས་བྱ་བའི་མཐར་ཐུག་པར་གྱུར་པ་ཉིད་དོ་ཞེས་བཤད། མཐུན་
པར་བསྟན་པ་ལ་དགོས་པ་ཅི་ཡོད་ཅེ་ན། བསླབ་བའི་གཞི་འདི་དག་བཟློག་པ་དང་
འབྲེལ་བ་དང་། བཟློག་ཚུལ་མཚུངས་པ་དང་། བཟློག་པའི་གྲངས་ཇི་སྙེད་པ་ལྟུང་
བ་ཡང་དེ་སྙེད་དུ་འགྱུར་བར་འདྲ་བ་གོ་པའི་ཆེད་ཡིན་ནོ། །འོ་ན་བསླབ་པའི་གཞི་
འདི་དག་གི་སྐབས་སུ་ལྟུང་བའི་གྲངས་སུ་བསྐྱེད་ཅེ་ན། ཁ་ཅིག་སྦྱོར་བའི་སྦྱོར་བའི་
ཉེས་བྱས་གཅིག །བཞམས་བསྒོའི་གོང་དུ་སྦོམ་པོ་གཅིག །དེ་ཕྱིན་ཆད་ཀྱི་བར་
དུ་སྦོམ་པོ་གཉིས་གཉིས་ཏེ་བརྒྱད། བཟློག་པའི་མཐའ་ལ་ལྟུང་བ་ལྔ་སྟེ་བཅོ་ལྔ་བསྐྱེད་
ཅེས་ཟེར། ལ་ལ་བར་སྦོམ་དེ་དག་རེ་རེར་བྱས་ནས་བཅུ་གཅིག་བསྐྱེད་ཅེས་ཟེར།།
ཁ་ཅིག་བར་སྦོམ་དེ་དག་མེད་པ་བྱས་ནས་བདུན་བསྐྱེད་ཟེར། རང་ལུགས་ལ་བསླབ་
པའི་གཞི་འདི་དག་གི་སྐབས་སུ་བསྒོ་གྱུར་གྱི་ལྟུང་བ་ལྔ་བསྐྱེད་པ་ཡིན་ཏེ། བསྒོ་གྱུར་
གྱི་ལྟུང་བ་རྣམས་བཟློག་ཅིང་མི་གཏོང་བ་ལས་གྱུར་བ་ཡིན་ལ། བཞམས་བསྒོ་ལ་
སོགས་པ་ལྡོག་པ་ཐ་དད་པ་ལྔར་ངེས་པའི་ཕྱིར། དེ་སྐད་དུ་ཡང་། ཊིཀྐར། དགེ་
འདུན་ལྷག་མ་བཞི་པོ་དེ་དག་བཟློག་པ་དང་འབྲེལ་བ་ཡིན་པ་དེའི་ཕྱིར་བཟློག་པ་ཇི་
སྙེད་བྱེད་པ་ལྟུང་བ་ཡང་དེ་སྙེད་དུ་འགྱུར་རོ་ཞེས་གསུངས། བསླབ་པའི་གཞི་འདི་
དག་གི་སྐབས་སུ་དང་པོར་རྩོམ་པ་ཙམ་ན་ཉེས་བྱས་བསྐྱེད་མོད། དེ་ནི་བསྒོ་བ་ལས་
གྱུར་པ་མ་ཡིན་པས་མ་བགྲངས་སོ། །འོ་ན་བསླབ་པའི་གཞི་འདི་དག་གི་སྐབས་སུ་

བར་སྦོམ་འབྱུང་བར་ཐལ། རྣམ་འབྱེད་ལས། ལས་བརྗོད་པ་གསུམ་པ་བརྗོད་པ་
ནི༑ མ་རྫོགས་པར་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་ཉེས་
པ་སྦོམ་པོར་འགྱུར་རོ་ཞེས་གསུངས་པའི་ཕྱིར་ཞེ་ན། སྐྱོན་མེད་དེ་དེ་ནི་འགྲེལ་པ་
འདིར་མ་དྲངས་ཤིང་དེའི་དོན་ཡང་མ་བཀྲོལ་ལ་མ་རྣམ་དུ། བརྗོད་པ་གསུམ་པ་
རྫོགས་པ་ལ་ལྟུང་མེད་དུ་གསུངས་ཤིང་། རྣམ་འབྱེད་ཀྱི་འགྲེལ་པར། བརྗོད་པ་
གསུམ་པ་བྱས་པ་ན་མི་གཏོང་ན་དངོས་གཞིའི་དུས་ཡིན་པའི་ཕྱིར་དགེ་འདུན་ལྷག་
མར་འགྱུར་རོ་ཞེས་འབྱུང་གི་དེའི་བཤད་པ་མ་བྱུང་བས་ཡི་གེ་ལྷག་པའམ། ཡང་
ན་སྔར་གྱི་སྦོམ་པོའི་རྒྱུན་ལ་དགོངས་སོ། །དེ་ལྟར་མིན་པར་བར་སྦོམ་ཁས་ལེན་
ན་གསོལ་བ་དང་ལས་བརྗོད་པའི་དུས་དེ་གཉིས་ནི་ལྟུང་བའི་བྱེད་པ་པོ་ཉིད་ཡིན་གྱི།
དུས་ཕྱི་མ་གཞན་ནི་རྩོམ་པ་གཅིག་ཏུ་གྱུར་པའི་ཕྱིར་དེའི་ཁོངས་སུ་གཏོགས་པ་ཉིད་
དོ་ཞེས་གསུངས་པ་དང་འགལ། གལ་ཏེ་བར་སྦོམ་བཞེད་པར་ཐལ། ཊིཀྐར། འཇུག་
པ་ཞེས་བྱ་བའི་གནས་སྐབས་ཀྱི་བྱེ་བྲག་མ་བསྟན་པས་ན་བཞམས་ཏེ་བསྒོ་བ་དང་
གསོལ་བ་བྱ་བ་ལ་སོགས་པ་དག་གི་འོག་དང་སྔ་རོལ་ཡང་ཡིན་པར་རིག་པར་བྱའོ་
ཞེས་བཞམས་བསྒོ་ལ་སོགས་པའི་འོག་དང་། སྔ་རོལ་ཡང་འཇུག་པ་ཡིན་པར་གསུངས་
ལ༑ འཇུག་པ་སྦྱོར་བར་གསུངས་པའི་ཕྱིར་ཞེ་ན། དེས་བར་སྦོམ་བསྟན་པ་མིན་
གྱི་བཟློག་པའི་མཐའ་ལ་མི་གཏོང་བའི་སྦོམ་པོ་བསྟན་པ་ཡིན་ཏེ། ཊིཀྐར། ཐ་མ་
མ་གཏོགས་པའི་མི་གཏོང་བ་ནི་སྦྱོར་བ་ཉིད་དོ། །ཐ་མ་ལ་ནི་དངོས་གཞིའོ་ཞེས་
གསུངས་སོ། །དེས་ན་ལྟུང་བ་བསྐྱེད་པའི་དུས་ནི་བཟློག་པ་རྣམས་ཀྱི་ཐད་ཐད་དུ་
མི་གཏོང་བའི་ཚེ་ཡིན་ནོ། །ཁ་ཅིག་བཞམས་བསྒོའི་མཐའ་ལ་མི་གཏོང་བ་ལ་ཉེས་
བྱས་ཡིན་ཏེ། ཚིག་ལེར། བཞམས་ཏེ་བསྒོས་ཀྱང་མི་གཏོང་ན། །ཉེས་བྱས་ཉིད་

 
དུ་རྣམ་པར་བཞག །ཅེས་དང་། མའི་སོ་ཐར་གྱི་ཊིཀྐར། ལེགས་པར་བསྒོ་བ་ན་
མི་གཏོང་ན་ཉེས་བྱས་སོ་ཞེས་དང་། འགྲེལ་ཆུང་དུ་ཡང་ཉེས་བྱས་སུ་བཤད་པ་དང་།
རྩ་བར་ཡང་། གསོལ་བ་ལ་སྦོམ་པོར་བསྟན་པས་འདི་ཉེས་བྱས་སུ་གྲུབ་པའི་ཕྱིར་
རོ༑ ༑སྦོམ་པོར་བཤད་པ་ནི་བཏགས་པ་བ་ཡིན་ཏེ། ཊིཀ་བམ་དུ་ཡང་བར་གསུངས་
པའི་ཕྱིར་ཞེས་ཟེར་ཡང་། འདིར་སྦོམ་པོ་མཚན་ཉིད་པར་བསྟན་ཏེ། བསྐྲད་པ་
དང་གླེང་བ་དང་དྲན་པར་མ་བྱས་པ་ནི་དེའིའོ་ཞེས་བསླབ་པའི་གཞི་གཉིས་པོའི་སྐབས་
སུ༑ ༑བསྐྲད་གླེང་མ་བྱས་པའི་དུས་ཀྱི་འཇུག་པ་སྦོམ་པོར་དོགས་པ་བསལ་ནས།
དེ་ཕྱིན་ཆད་སྦོམ་པོ་མཚན་ཉིད་པར་བསྟན་པའི་ཕྱིར་ཏེ། ཊིཀྐར། དྲན་པར་བྱས་
པའི་གནས་སྐབས་ན་ནི་བདག་ཉིད་ཀྱི་ཁ་ན་མ་ཐོ་བ་དྲན་དུ་ཟིན་ཀྱང་། ཡོངས་སུ་
མི་གཏོང་བས་མངོན་པར་ཞེན་པ་ཆེས་དམ་པ་ཉིད་དང་། སྡིག་པའི་བསམ་པ་ཡང་
ཆེས་ལྕི་བ་ཡིན་པར་ཤེས་པས་དེའི་ཚེ་ནི་སྦོམ་པོར་གསུངས་སོ་ཞེས་དང་། ལུང་
གིས། དེ་ལ་ལྟུང་བ་ཅིར་འགྱུར་ཞེ་ན། དགེ་སློང་གིས་ཅུང་ཟད་ཇི་ཙམ་དུ་དགེ་
འདུན་མཐུན་པར་དབྱེ་བའི་ཕྱིར་རྟུལ་བར་བྱེད་ན་ཐམས་ཅད་དུ་ཉེས་བྱས་སུ་འགྱུར་
རོ༑ ༑དགེ་སློང་གིས་བཞམས་ཏེ་བསྒོ་བ་ན་གཞི་དེ་གཏོང་ན་ལེགས། གལ་ཏེ་མི་
གཏོང་ན་ཉེས་པ་སྦོམ་པོར་འགྱུར་རོ་ཞེས་གསུངས་ཤིང་། དེའི་དོན། རྣམ་ཊིཀ་
ལས། གང་ཟག་གི་ཚིག་གིས་བཞམས་ཏེ་ཕྱིར་བཟློག་པ་ན་མི་གཏོང་ན་ཡང་ཉེས་
པ་སྦོམ་པོར་འགྱུར་བ་སྟེ་དགེ་འདུན་གྱིས་བསྒོ་བ་ལས་འདས་ན་དངོས་གཞིར་འགྱུར་
བའི་ཕྱིར། གང་ཟག་གིས་བསྒོ་བ་ནི། དགེ་འདུན་གྱིས་བསྒོ་བ་ལ་འཇུག་པ་ཉིད་
ཡིན་པས་སྦྱོར་བ་ཡིན་པའི་ཕྱིར་ཞེས་སྦོམ་པོ་ཡིན་པའི་རྒྱུ་མཚན་དང་བཅས་ཏེ་
གསུངས། ཊིཀྐར། འཇུག་པ་འདི་ནི་མི་གཏོང་བའི་བདག་ཉིད་ཀྱིས་འཇུག་པ་བས་

ཤས་ཆུང་བ་ཡིན་ནོ་ཞེས་དང་། བམ་ལྔར། བཞམས་བསྒོའི་སྦོམ་པོ་ཡང་བར་གསུངས་
པས་སྦོམ་པོ་མིན་ནོ་ཞེ་ན། ཡང་བར་གསུངས་པས་སྦོམ་པོ་མིན་པར་མི་འགྲུབ་སྟེ།
ལྷག་མའི་ཁོངས་སུ་གཏོགས་པའི་སྦོམ་པོ་ལ་ལྕི་ཡང་གཉིས་ཡོད་པའི་ཕྱིར་རོ། །ཡང་
དེ་དག་མི་འགལ་བའི་སྒྲུབ་བྱེད། གང་ཟག་དང་དགེ་འདུན་གྱི་བཞམས་བསྒོ་གཉིས་
ཡོད་པར་འཆད་པའང་མི་འཐད་དེ། འདིར་བསྟན་བཞམས་བསྒོའི་དོན་ནི་དགེ་འདུན་
གྱིས་གང་ཟག་བསྐོས་ནས་དེས་ཚིག་གིས་བཟློག་པ་ཡིན་པའི་ཕྱིར། ཊིཀྐར། བཞམས་
ཏེ་བསྒོ་བ་ཞེས་བྱ་བ་ནི་འདིར་དགེ་འདུན་དུ་མ་གྱུར་བའི་དགེ་སློང་ཚངས་པ་མཚུངས་
པ་སྤྱོད་པས་གཅུགས་པས་ཕན་ཚུན་ཟློག་པར་བྱེད་པ་ཡིན་པར་རིག་པར་བྱའོ་ཞེས་
དང༌། རྣམ་ཊིཀ་ལས། གང་ཟག་གི་ཚིག་གིས་བཞམས་ཏེ་ཕྱིར་བཟློག་པ་ན་ཞེས་
སོགས་གསུངས་པའི་ཕྱིར་གསོལ་བ་ནི་བཟློག་པ་དངོས་མིན་པས་དེས་ལྟུང་བ་མི་བསྐྱེད་
· དམ་སྙམ་ན། འདྲ་བ་ཉིད་དོ། །གང་འདྲ་ན་དབྱེན་བྱེད་པ་ལ་སོགས་པ་ཟློག་པར་
བྱེད་པའི་གསོལ་བཞིའི་ལས་ཀྱི་གསོལ་བ་ནི་འདྲའོ། །གང་དང་འདྲ་ན་དབྱེན་ལ་
སོགས་པ་ཟློག་པར་བྱེད་པའི་བཟློག་པ་དངོས་ལས་བརྗོད་པ་དག་དང་འདྲའོ། །གང་
ལ་འདྲ་ན་རང་འབྲས་དབྱེན་གྱི་ལྟུང་བ་བསྐྱེད་པ་ལ་འདྲ། ཇི་ལྟར་འདྲ་ན། བཟློག་
པ་ལྟུང་བའི་བྱེད་པ་པོ་ཡིན་པ་ལྟར། འདི་ཡང་ལྟུང་བའི་བྱེད་པ་པོ་ཡིན་པར་འདྲ།
འདྲ་བར་བསྟན་པའི་རྒྱུ་མཚན་དང་དགོས་པ་གང་ཞེ་ན། གསོལ་བ་དེ་གཙོ་ཆེར་
དགེ་འདུན་ཐུགས་བསྟུན་པའི་ལས་ཡིན་པས་བཟློག་པའི་ཐབས་ཡིན་གྱི་བཟློག་པ་དངོས་
མིན་པས་ལྟུང་བ་ཐ་དད་པའི་བྱེད་པ་པོ་མིན་ནམ་སྙམ་པའི་དོགས་པ་བསལ་ནས། ལྟུང་
བའི་བྱེད་པ་པོར་གོ་བའི་ཆེད་ཡིན་ནོ། །ཁ་ཅིག་ནི་ཞེས་བཞམས་བསྒོ་ལས་དགར་
ནས་གསོལ་བ་ལ་སྦོམ་པོར་བསྟན་པས་བཞམས་བསྒོའི་མཐའ་ལ་ཉེས་བྱས་སུ་གྲུབ་

ཟེར་ཡང་། ནི་ཞེས་པ། སྤྱིར་གྱི་གསོལ་བ་དགེ་འདུན་ཐུགས་བསྟུན་པའི་ལས་ཡིན་
ཡང་། འདིར་ལྟུང་བའི་བྱེད་པ་པོ་ཡིན་ཏེ། ལྟུང་བར་བྱེད་པ་པོར་ལུང་ལས་གསུངས་
པའི་ཕྱིར་ཞེས་ངེས་བཟུང་ཡིན་ལ། འདིར་ཡང་ལྟུང་བའི་བྱེད་པ་པོ་ཙམ་དུ་བསྟན་
གྱི༑ ལྟུང་བ་ཅིར་འགྱུར་བསྟན་པ་མིན་ཏེ། ཅིར་འགྱུར་ནི་འཇུག་པ་ནི་སྦྱོར་བ་
ཉིད་དོ་ཞེས་པས་སྟོན་ནོ། །གསོལ་བའི་ཚིག་དེ་ལྟུང་བའི་བྱེད་པ་པོ་ཡིན་ན། དེ་
ལ་ཚིག་གི་ཆ་ཤས་དུ་མ་ཡོད་པས་དེ་རྣམས་ཀྱང་ལྟུང་བ་ཐ་དད་པའི་བྱེད་པ་པོ་ཡིན་
ནམ་ཞེ་ན། དབྱེན་ཟློག་པར་བྱེད་པའི་གསོལ་བའི་འགོ་རྩོམ་པ་ནས་རྫོགས་ཀྱི་བར་
གྱི་ཚིག་གི་སྐད་ཅིག་མ་འབྲུ་ཆ་ཤས་དང་རྩ་བ་ངོ་བོ་བརྗོད་བྱ་རྗོད་བྱེད་ལ་སོགས་པ་
ཇི་སྙེད་ཡོད་པ་དེ་དག་ཐམས་ཅད་ཆོས་ཅན། ལྟུང་བ་ཐ་དད་པའི་བྱེད་པ་པོ་ལྡོག་
པ་ཐ་དད་མིན་ཏེ། ལྟུང་བའི་རྐྱེན་དུ་གྱུར་པའི་ཚིག་གི་སྐད་ཅིག་མ་གཅིག་ཉིད་ཡིན་།
པའི་ཕྱིར། ཊིཀྐར། ཚིག་གང་ལ་སྐད་ཅིག་མ་གཅིག་ལ་ལྟུང་བ་འབྱུང་བར་འགྱུར་
བའི་སྐད་ཅིག་མ་དེའི་ཁོངས་སུ་ཚིག་མཐའ་དག་འདུས་སོ། །དེས་ན་ཤིན་ཏུ་རྒྱུན་
རིང་དུ་ཟིན་ན་ཡང་ཚིག་གཅིག་ཏུ་ཟད་དོ། །ལྟུང་བ་ཡང་གཅིག་ཁོ་ན་འབྱུང་བ་ཡིན་
གྱི༑ ཆ་ཤས་རེ་རེ་ལ་ཡང་མ་ཡིན་རྩ་བ་རེ་རེ་ལ་ཡང་མིན་ནོ། །དེ་ཡང་གསོལ་
བརྗོད་གཉིས་ཀ་ལ་དགེ་འདུན་འབྱེད་པར་བྱེད་པའི་དངོས་པོ་འདི་ལྟ་བུ་ཐོངས་ཤིག་
ཅེས་པའི་ཚིག་གི་ཁོངས་སུ་ཚིག་གཞན་རྣམས་འདུས་ཤིང་། དེའི་ཚེ་མ་བཏང་ན་
ལྟུང་བ་བསྐྱེད་པའི་དུས་ཡིན་ཏེ་ཚིག་ཕལ་ཆེར་བྱས་པའི་ཕྱིར་རོ། །འོ་ན་ལས་བརྗོད་
པ་རྣམས་ཀྱང་ལྡོག་པ་གཅིག་ཉིད་ཡིན་ནམ་ཞེ་ན། དབྱེན་ལྟ་བུ་བཟློག་པའི་བཟླས་
པ་ལས་བརྗོད་པ་གསུམ་པོ་ནི་ཆོས་ཅན། ལྡོག་པ་ཐ་དད་པ་ཉིད་ཡིན་གྱི་གཅིག་མིན་
ཏེ༑ ཡང་དང་ཡང་དུ་བཟླས་པ་རྩོམ་པའི་ཕྱིར་རོ། །དེས་ན་ལྟུང་བ་ཐ་དད་པའི་

བྱེད་པ་པོ་ཡིན་ཏེ། ཊིཀྐར། དེ་ལྟ་ན་ལས་བརྗོད་པ་ལན་རེ་རེ་ལ་ལྟུང་བ་རེ་རེར་
འགྱུར་ཞེས་སོ། །ལས་ཀྱི་གནས་པ་མཇུག་སྡུད་པའི་ཚིག་ནི་ལྡོག་པ་ཐ་དད་མིན་ཏེ།
ལས་བྱས་པ་གོ་བར་བྱ་བ་ཙམ་ཡིན་པའི་ཕྱིར་རོ། །དེ་ཡང་བཟླས་པ་ཐ་མའི་ནང་
དུ་གཏོགས་པར་རིགས་སོ། ། །
གཉིས་པ་ནི། བཟློག་པ་དེ་དག་གི་སྐབས་སུ་ལྟུང་བ་ཅིར་འགྱུར་ཞེ་ན། དབྱེན་
ལྟ་བུ་ལ་འཇུག་ཅིང་རྩོམ་པར་བྱེད་པ་ནི་སྦྱོར་བ་ནི་ཉིད་ཡིན་པས་སྦོམ་པོར་འགྱུར་
རོ༑ ༑འཇུག་པ་དེ་རང་ཇི་ལྟ་བུ་ཡིན་ཞེ་ན། དེ་ཡང་དང་པོར་བརྩམས་པ་ཙམ་དེ་
སྦྱོར་བའི་སྦྱོར་བ་ཡིན་པས་ཉེས་བྱས་ཡིན་ལ། དེ་ཕྱིན་ཆད་རྩོམ་པར་བྱེད་པ་དང་།
བཞམས་བསྒོའི་གོང་རོལ་ནས་བརྗོད་པ་གཉིས་པ་ལ་མི་གཏོང་བའི་བར་ཐམས་ཅད་
འཇུག་པ་ཡིན་ནོ། །འོ་ན་ཁྱིམ་སུན་འབྱིན་པའི་དགེ་སློང་བསྐྲད་པ་མ་བྱས་པར་དགེ་
་འདུན་ལ་འདུན་པས་འགྲོ་ཞེས་སོགས་ཀྱིས་སྐུར་བ་དང་། བཀའ་བློ་མི་བདེ་བའི་དགེ་
སློང་གླེང་དྲན་མ་བྱས་པར་བརྗོད་པར་བྱ་བ་མིན་པ་ཉིད་དུ་བྱེད་པ་ཡང་སྦྱོར་བ་ཡིན་
ནམ་ཞེ་ན། ཁྱིམ་སུན་འབྱིན་པའི་དགེ་སློང་བསྐྲད་པ་མ་བྱས་པར་དགེ་འདུན་ལ་
འདུན་པས་འགྲོ་ཞེས་སོགས་ཀྱིས་སྐུར་བ་ནི་སྦྱོར་བ་དེའི་སྦྱོར་བ་ཡིན་པས་ཉེས་བྱས་
ཡིན་གྱི་སྦོམ་པོ་མིན་ཏེ། དེའི་ཚེ་མངོན་ཞེན་དང་སྡིག་པའི་བསམ་པ་ཤས་ཆུང་བའི་
ཕྱིར། ཁྱིམ་སུན་འབྱིན་པའི་དོན་ནི། ཁྱིམ་པ་མ་དད་པར་བྱེད་པ་ཡིན་ནོ། །དེ་
བཞིན་དུ། བཀའ་བློ་མི་བདེ་བའི་དགེ་སློང་ལ་གླེང་བ་དྲན་པ་མ་བྱས་པར་བརྗོད་པར་
བྱ་བ་མིན་པ་ཉིད་དུ་བྱེད་པ་ནི་སྦྱོར་བ་དེའི་སྦྱོར་བ་ཡིན་པས་ཉེས་བྱས་ཡིན་གྱི་སྦོམ་
པོ་མིན་ཏེ། དེའི་ཚེ་མངོན་ཞེན་དང་སྡིག་པའི་བསམ་པ་ཤས་ཆུང་བའི་ཕྱིར། གླེང་
དྲན་གྱི་ངོ་བོ་གང་ཞེ་ན། གླེང་བ་ནི་ལྟུང་བའི་ངོ་བོ་བརྗོད་པའི་སྒོ་ནས་གླེང་བ་ཡིན་

ལ༑ དྲན་པར་བྱེད་པ་ནི་ཡུལ་དང་དུས་དང་བྱ་བ་དང་གྲོགས་བརྗོད་པའི་སྒོ་ནས་
གླེང་བ་ཡིན་ནོ། །བཀའ་བློ་མི་བདེ་བའི་དོན་ནི། རྣམ་ཊིཀ་ལས། བཀའ་བློ་མི་
བདེ་བ་ཞེས་བྱ་བ་ནི་ཚིག་སྐྱོན་ཆགས་ཤིང་འབྲས་བུ་མེད་པའོ། །དེའི་རྣམ་པ་ནི་དེའི་
རང་བཞིན་ནོ། །གང་ཟག་གང་ལ་དེ་ཡོད་པ་དེ་ནི་བཀའ་བློ་མི་བདེ་བའི་རང་བཞིན་
ཅན་ཏེ་གུས་པར་མི་ཉན་ཞིང་འགོག་པར་བྱེད་པའོ་ཞེས་སོ། །གསུམ་པ་ནི། སུན་
འབྱིན་པའི་དགེ་སློང་བསྐྲད་པ་མ་བྱས་པ་དང་། བཀའ་བློ་མི་བདེ་བའི་དགེ་སློང་
གླེང་དྲན་མ་བྱས་པ་དེ་ལ་ནི། བཞམས་ཏེ་བསྒོ་བ་ལ་སོགས་པ་བཟློག་པ་ལྔས་བསྒོ་
ཞིང་བཟློག་པར་མི་བྱ་སྟེ་བྱས་ཀྱང་མི་འཆགས་པའི་ཕྱིར་རོ། །ཊིཀྐར། བསྒོ་བ་
ཞེས་བྱ་བ་བྱེ་བྲག་ཏུ་མ་བྱས་བས་ལས་ཀྱིས་བསྒོ་བ་འབའ་ཞིག་ཏུ་མ་ཟད་ཀྱི་བཞམས་
ཏེ་བསྒོ་བ་ཡང་མི་བྱ་བར་ཤེས་པར་བྱའོ་ཞེས་དང་། ཞུ་བར། བསྒོ་བར་བགྱིའམ།
འོན་ཏེ་བསྒོ་བར་མི་བགྱི། བཀའ་སྩལ་པ། བསྒོ་བར་མི་བྱའོ། །བསྒོ་བ་འཆགས་
སམ་མི་འཆགས། བཀའ་སྩལ་བ། མི་འཆགས་སོ་ཞེས་གསུངས། དབྱེན་བྱེད་པ་
ལ་སོགས་པ་བཞིའི་བསླབ་པའི་གཞིའི་ཡུལ་དུ་གྱུར་པའི་གང་ཟག་དེ་དག་ལ་ཚིག་འཇམ་
པོ་སྙན་པས་བཞམས་པ་དང་། གསོལ་བཞིའི་ལས་ཀྱིས་མི་བསྒོ་བར་མི་བྱ་སྟེ། ངེས་
པར་བསྒོ་དགོས་པའི་ཕྱིར་རོ། །རྣམ་འབྱེད་དུ། དགེ་སློང་དག་ཁྱེད་ཀྱིས་བཞམས་
པ་དང་གསོལ་བ་དང་བཞིའི་ལས་ཀྱིས་བསྒོ་བར་གྱིས་ཤིག་ཅེས་གསུངས། བཞི་པ་
ནི༑ བསྒོ་གྱུར་གྱི་ལྷག་མ་བཞི་པོ་འདི་ནམ་གྱི་ཚེ་འབྱུང་ཞེ་ན། བཤད་མ་ཐག་པའི་
གསོལ་བཞིའི་ལས་དེའི་བསྒོ་བའི་མཐའ་ལ་སྟེ་དེ་ཡང་བརྗོད་པ་གསུམ་པའི་ཕལ་ཆེར་
བྱས་པ་ན་དབྱེན་ལ་རྟུལ་བར་བྱེད་པ་ལ་སོགས་པ་མི་གཏོང་ན་དངོས་གཞིའི་ལྟུང་བ་
དག་རྫོགས་པར་འབྱུང་བའོ། །ལུང་དུ། བརྗོད་པ་གསུམ་པ་བརྗོད་པ་ན། གཞི་དེ་

གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་དགེ་འདུན་ལྷག་མར་འགྱུར་རོ། །ཞེས་
གསུངས།
གཉིས་པ་བསྒོ་བ་ལས་གྱུར་པ་ཐུན་མོང་མིན་པ་ལ་གཉིས། དགེ་སྦྱོང་གི་
ཚུལ་ལ་ལོག་པར་བསྒྲུབ་པ་དང་། དགེ་འདུན་གྱི་གཞི་ལ་ལོག་པར་བསྒྲུབ་པའོ། །དང་
པོ་ལ་གཉིས་ལས། དབྱེན་དངོས་སུ་བྱེད་པ་ལ་གཉིས། སྤྱི་དོན་དང་། གཞུང་
དོན་ནོ། །དང་པོ་ལ། གླེང་གཞི་ནི། ཡུལ་རྒྱལ་པོའི་ཁབ་ཏུ། གང་ཟག་ལྷས་བྱིན་
གྱིས་ཉོན་མོངས་པ་རྙེད་པ་དང་བཀུར་སྟི་འདོད་པས་ཀུན་ནས་བསླངས་ཏེ། ཉེས་
པ་དགེ་འདུན་གྱི་དབྱེན་བྱས་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་མཚན།
དགེ་འདུན་སྡེ་དེ་གཉིས་ལ་ཤིན་ཏུ་གནོད་པ་དང་། མནར་མེད་དུ་བསྐལ་པར་སྐྱེ་
བྱའོ། །ཡན་ལག་ལ་བཞི་ལས། གཞི་ལ། སྦྱོར་བ་བརྩམས་པའི་གཞི་ནི། བདག་
ཉིད་འཁོར་ལོའི་དབྱེན་གྱི་སྦྱོར་བ་མཚན་ཉིད་པ་ལ་ཞུགས་པ་ཡིན་པ། རྫོགས་པར་
བྱེད་པའི་རྐྱེན་ནི། དགེ་འདུན་མཚན་ཉིད་པའི་ལས་ངོ་བོ་ཉིད་ཆོས་དང་ལྡན་པའོ།།
ཁ་ཅིག་འཁོར་ལོའི་དབྱེན་ལ་ཞུགས་པ་ཙམ་གྱིས་ཆོག་གི །མཚན་ཉིད་པ་ལ་ཞུགས་
པ་མི་དགོས་ཏེ། མ་ལའང་འདི་འབྱུང་བའི་ཕྱིར་ཞེས་ཟེར། ཀུན་སློང་ཆོས་ལས་
ཆོས་མིན་པར་དབྱེ་བར་འདོད་པའོ། །མཐར་ཐུག་བརྗོད་པ་གསུམ་པའི་མཐའ་ལས་
འདས་པའོ། །གཞུང་དོན་ནི། གང་མི་གཏོང་ན་དབྱེན་བྱེད་པའི་དགེ་འདུན་ལྷག་
མར་འགྱུར་ཞེ་ན། རྟུལ་བར་བྱེད་པ་ཉིད་མི་གཏོང་ནའོ། །གང་ལ་ཞེ་ན། དབྱེན་
ལའོ། །སུའི་དབྱེན་ཞེ་ན། དགེ་འདུན་གྱིའོ། །དགེ་འདུན་གྱི་དབྱེན་བྱེད་པའི་
དགེ་འདུན་ལྷག་མའོ། །
གཉིས་པ་དེའི་གྲོགས་བྱེད་པ་ལ་གཉིས། སྤྱི་དོན་དང་། གཞུང་དོན་ནོ།།

དང་པོ་ལ། གླེང་གཞི། ཡུལ་རྒྱལ་པོའི་ཁབ་ཏུ། གང་ཟག་ཀོ་ཀ་ལི་ཀ་ལ་སོགས་
པས། ཉོན་མོངས་པ་དབྱེན་བྱེད་པར་འདོད་པས་ཀུན་ནས་བསླངས་ཏེ། ཉེས་པ་
དབྱེན་བྱེད་པ་དེའི་རྗེས་སུ་ཕྱོགས་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་
མཚན་འདྲ་བ་དང་། གཞན་སྡིག་པ་ལ་སྦྱར་བའོ། །ཡན་ལག་ལ་བཞི་ལས། གཞི་
ལ༑ གང་གི་གྲོགས་བྱ་བའི་ཡུལ་ནི། དབྱེན་མཚན་ཉིད་པའི་སྦྱོར་བ་ལ་ཞུགས་
པ༑ རྫོགས་པར་བྱེད་པའི་རྐྱེན་འདྲ། ཀུན་སློང་དེའི་གྲོགས་བསྒྲུབ་པར་འདོད་པ།
སྦྱོར་བ་བསྒྲུབ་པར་རྩོམ་པའོ། །མཐར་ཐུག་བརྗོད་པ་གསུམ་པ་མཐའ་ལས་འདས་
པའོ། །གཞུང་དོན་ནི། གང་མི་གཏོང་ན་རྗེས་སུ་ཕྱོགས་པའི་དགེ་འདུན་ལྷག་མར་
འགྱུར་ཞེ་ན། དབྱེན་དེའི་གྲོགས་ཉིད་རྗེས་སུ་སྒྲུབ་པར་བྱེད་པ་ལྷས་བྱིན་གང་ལ་
བཟོད་ཅིང་འདོད་པ་དེ་ལ་བདག་ཅག་ཀྱང་བཟོད་ཅིང་འདོད་དོ་ཞེས་སོགས་བརྗོད་
པ་གསུམ་པའི་མཐའ་ལ་མི་གཏོང་ན་འགྱུར་རོ། །རྗེས་སུ་ཕྱོགས་པའི་དགེ་འདུན་
ལྷག་མའོ། །
གཉིས་པ་དགེ་འདུན་གྱི་གཞི་ལ་ལོག་པར་བསྒྲུབ་པ་ལ་གཉིས་ལས། སྐུར་
འདེབས་ལས་གྱུར་པ་ལ་གཉིས། སྤྱི་དོན་དང་། གཞུང་དོན་ནོ། །དང་པོ་ལ། གླེང་
གཞི་ནི། ཡུལ་མཉན་ཡོད་དུ། གང་ཟག་ནབ་སོ་དང་། འགྲོ་མགྱོགས་གཉིས་ཀྱིས།
ཉོན་མོངས་པ་འདུན་པས་འགྲོའོ་ལ་སོགས་པ་རྫུན་སྨྲ་བས་ཀུན་ནས་བསླངས་ཏེ། ཉེས་
པ་ཁྱིམ་སུན་འབྱིན་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་མཚན་སྐུར་འདེབས་
བཞིན། ཡན་ལག་ལ་བཞི་ལས། གཞི་ལ། ཡུལ་མཚན་ཉིད་དང་ལྡན་པའི་དགེ་
འདུན་རང་སྐྲོད་པར་བྱེད་པ་པོ་ཡིན་པ། གོ་བྱའི་ཡུལ་ཐ་སྙད་ལྔ་ལྡན་རྒྱུད་ཐ་དད་
པའོ། །བདག་ཉིད་བསྐྲད་པ་བྱས་ལ་ཆགས་པའོ། །རྐྱེན་འདྲ་ཀུན་སློང་དགེ་འདུན་

ལ་སྐུར་པ་འདེབས་པར་འདོད་པ། སྦྱོར་བ་ངག་དྲུག་ལྡན་གྱིས་རྩོམ་པ། མཐར་
ཐུག་བརྗོད་པ་གསུམ་བའི་མཐའ་ལས་འདས་པའོ། །གཞུང་དོན་ནི། གང་མི་གཏོང་
ན་ཁྱིམ་སུན་འབྱིན་པའི་དགེ་འདུན་ལྷག་མར་འགྱུར་ཞེ་ན། དགེ་སློང་རང་སྐྲོད་པར་
བྱེད་པའི་དགེ་འདུན་ལ་ལོག་པའི་བསམ་པ། འདུན་པ་དང་། ཞེ་སྡང་དང་གཏི་
མུག་དང་འཇིགས་པའི་དབང་གིས་དགེ་འདུན་དེ་བདག་བསྐྲད་པའི་ལས་དེ་ལ་དེ་ལྟར་
ཞུགས་སོ་ཞེས་རྫུན་དུ་སྨྲ་བ་ཉིད་མི་གཏོང་ན་དགེ་འདུན་ལྷག་མར་འགྱུར། ཁ་ཅིག་
སྐུར་བ་འདེབས་ན་རྒྱུ་མཚན་འདྲ་བས་བསྡིགས་སྨད་ཕྱིར་འགྱེད་ལ་ཡང་འདི་འགྱུར་
ཟེར་ལ། ཁ་ཅིག་དེ་མི་འཐད་དེ། ལུང་བསྟན་བཅོས་ཐམས་ཅད་ནས་བསྐྲད་པ་
ཅན་ལ་བྱ་བར་བཤད་ཀྱི་གཞན་ལ་མ་བཤད་པའི་ཕྱིར་ཞེས་ཟེར། ཁ་ཅིག་བསྐྲད་
པ་བྱས་ཀྱང་ཁྱིམ་སུན་འབྱིན་པ་འཕྲོ་མི་གཅོད་པ་ལ་གནས་དབྱུང་བྱེད་ཟེར་བ་ལ།
གཞན་དག་གནས་དབྱུང་བདུན་དུ་མ་ངེས་པར་འགྱུར་ཞེས་གསུང་ངོ༌། །ཁྱིམ་སུན་
འབྱིན་པའི་དགེ་འདུན་ལྷག་མའོ། །
གཉིས་པ་སྤོང་བ་ལས་གྱུར་པ་ལ་གཉིས། སྤྱི་དོན་དང་། གཞུང་དོན་ནོ།།
དང་པོ་ལ། གླེང་གཞི། ཡུལ་ཀོའུ་ཤམ་བིར། གང་ཟག་འདུན་པས། ཉོན་མོངས་
པ་གླེང་བར་མི་འདོད་པས་ཀུན་ནས་བསླངས་ཏེ། ཉེས་པ་བཀའ་བློ་མི་བདེ་བ་བྱས་
པ་ལ་བརྟེན་ནས་བསླབ་པ་འདི་བཅས་སོ། །རྒྱུ་མཚན། ལྟུང་བ་གླེང་མཁན་སྤངས་
པས་གླེང་བའི་བྱ་བ་རྒྱུན་ཆད་པར་འགྱུར་བ་དང་། དགེ་འདུན་སྤངས་པའོ། །ཡན་
ལག་ལ་བཞི་ལས། གཞི་ལ། གང་སྤང་བའི་དངོས་པོ་བདག་ཉིད་ཀྱི་བསླབ་པའི་
གཞི་ཡིན་པ། གླེང་བྱེད་དགེ་འདུན་མཐའ་དག་གོ །གོ་བྱ་གླེང་བྱེད་མཚན་ཉིད་
དང་ལྡན་པ་བདག་ཉིད་ལ་གླེང་བ་པོ་ཡིན་པའོ། །བདག་ཉིད་གླེང་དྲན་བྱས་ལ། ཆགས་

པའོ། །རྐྱེན་འདྲ། ཀུན་སློང་སྤོང་བར་འདོད་པ། སྦྱོར་བ་སྤོང་པའི་ཚིག་མཚན་
ཉིད་དྲུག་ལྡན། མཐར་ཐུག་འདྲའོ། །གཞུང་དོན་ནི། གང་མི་གཏོང་ན་བཀའ་བློ་
མི་བདེ་པའི་དགེ་འདུན་ལྷག་མར་འགྱུར་ཞེ་ན་གླེང་བྱེད་དགེ་སློང་གིས་ལྷག་པ་ཚུལ་
ཁྲིམས་ཀྱི་དབང་དུ་བྱས་ཏེ་གླེངས་པ་ཉིད་ན། བདག་ཉིད་ཀྱི་རྒྱུད་དུ་གཏོགས་པའི་
ཚུལ་ཁྲིམས་དེ་ལ་ཕྱོགས་བཅུ་ན་གནས་པའི་དེ་བཞིན་གཤེགས་པའི་དགེ་སློང་གིས་
ཚུལ་ཁྲིམས་འགའ་ལའང་གླེང་བར་མི་བྱའོ་ཞེས་བརྗོད་པར་མི་བྱ་བ་ཉིད་དུ་བྱེད་པ་
མི་གཏོང་ན་དགེ་འདུན་ལྷག་མར་འགྱུར་རོ། །བསླབ་པ་གཞན་གཉིས་དང་། དགེ་
སློང་དམིགས་ཀྱིས་བསལ་བ་དང་། བསླབ་པ་དམིགས་ཀྱིས་བསལ་བ་ལ་བརྗོད་པར་
མི་བྱ་བ་ཉིད་དུ་བྱེད་ན་ཉེས་བྱས་སོ། །སྐབས་མི་འབྱེད་པར་དེ་སྐད་ཟེར་ན་བརྗོད་
བཅས་ལ་སོགས་པ་བྱའི་བཟློག་པ་མི་བྱ་སྟེ། མི་འཆགས་པའི་ཕྱིར། བཀའ་བློ་མི་
བདེ་བའི་དགེ་འདུན་ལྷག་མའོ། །དགེ་འདུན་ལྷག་མ་རྣམས་རྫོགས་སོ། །
འདིར་སོ་ཐར་དང་། ལུང་དུ་མ་ངེས་པ་གཉིས་ཞེས་འབྱུང་བའི་དང་པོའི་
གླེང་གཞི་ནི། ཡུལ་མཉན་ཡོད་དུ་གང་ཟག་འཆར་ཀས། །ཉོན་མོངས་པ་འདོད་
ཆགས་ཀྱིས་ཀུན་ནས་བསླངས་ཏེ། ཉེས་པ་མ་ངེས་པ་བྱས་པའོ། །གཉིས་པའི་གླེང་
གཞི་ནི། ཡུལ་རྒྱལ་པོའི་ཁབ་ཏུ། གང་ཟག་ཤི་རི་ཀས། ཉོན་མོངས་པ་ཤེས་བཞིན་
མིན་པས་ཀུན་ནས་བསླངས་ཏེ། ཉེས་པ་མ་ངེས་པ་བྱས་པའོ། །མ་ངེས་པ་དང་པོ་
ནི༑ ཕམ་ལྷག་ལྟུང་བྱེད་གསུམ་དུ་མ་ངེས་པ་སྟེ། བུད་མེད་དང་ལྷན་ཅིག་འདོམ་
གང་གི་ནང་དུ་འདུག་པའི་ཕྱིར་རོ། །གཉིས་པ་ནི། ལྷག་མ་དང་ལྟུང་བྱེད་དུ་མ་
ངེས་པ་སྟེ་འདོམ་གང་གི་ཕྱི་རོལ་ཏུ་འདུག་པའི་ཕྱིར་རོ། །དེ་གཉིས་མདོ་རྩར་མ་
བསྡུས་པ་ནི་ཕམ་པ་སོགས་སྨོས་པ་ལས་གཞན་མེད་པའི་ཕྱིར་རོ།། །།

  
གཉིས་པ་ལྟུང་བྱེད་ཀྱི་སྡེ་ལ་གཉིས། ཞག་གི་ཆད་ལས་དང་འབྲལ་བ་སྤང་
པའི་སྡེ། བཤགས་པ་ཙམ་དང་འབྲེལ་བའི་ལྟུང་བྱེད་འབའ་ཞིག་པའི་སྡེའོ། །དང་
པོ་ལ་གཉིས། ཐུན་མོང་བ་དང་། ཐུན་མོང་མིན་པའོ། །དང་པོ་ལ་གཉིས་དགོས་
དོན་དང་། ཚིག་དོན་ནོ། །དང་པོ་ནི། འདི་དག་ལུང་དུ་ལྟུང་བ་རྣམས་ལ་སོ་སོར་
དངོས་སུ་གསུངས་པ་རྣམས་འདིར་བསྡུས་ཏེ་བསྟན་པས་ཚིག་ཚོགས་ཆུང་བ་དང་།
དངོས་སུ་མ་གསུངས་ཀྱང་མཚན་ཉིད་མཚུངས་པ་རྣམས་ལ་རུང་མཐུན་དུ་གོ་བར་
འགྱུར་བ་དང་། ཁ་ཅིག་གཉིས་ཀར་གོ་བའོ། །གཉིས་པ་ལ་ལྔ། དུས་དང་འབྲེལ་
བའི་ཐུན་མོང་པ་དང་། བདག་པོ་དང་། ཤན་དང་། ཕྱིར་བཅོས་དང་། སྤང་བ་
དང་པོ་གསུམ་དང་འབྲེལ་བའི་ཐུན་མོང་བའོ། །དང་པོ་ནི། འཆང་རྣམ་གཉིས།
འཇོག་རྣམ་གཉིས། འཕྱིས་རྣམ་གཉིས། འབྲལ་རྣམ་གཉིས། ཉལ་བ་ལྔ། དམག་
ནང་ན་གནས་པ། གནས་ངན་ལེན་འཆབ་པ་སྟེ་དུས་འབྲེལ་གྱི་ལྟུང་བ་བཅོ་ལྔ་ལས་
འགྲེལ་བར་གསུངས་པ། འཆང་འཇོག་བཞི། དགོན་པ་བའི་འབྲལ་བ་སྟེ་ལྔ་དང་།
རུང་མཐུན་སྦྱར་བ་འབྲལ་སྤང་སྟེ་དྲུག་གི་སྐབས་སུ། སྣང་བ་དང་མུན་པས་ཁྱད་
པར་དུ་བྱས་པའི་སྡེ་ཚན་གཅིག་ནི་ཉིན་མཚན་ཡིན་ལ། དེ་ཉིད་ཀྱི་དང་པོ་སྐྱ་རེངས་
དང་པོ་ཡིན་པར་འོག་ནས་སྟོན་ལ། དེ་མིན་པ་མཚན་མོ་མཐའི་སྐད་ཅིག་མ་སྟེ་དཔེར་
ན༑ རིག་པའི་མི་མཐུན་ཕྱོགས་ལ་མ་རིག་པར་བརྗོད་པ་བཞིན། མཚན་མོ་མཐའི་
སྐད་ཅིག་མ་དེ་ལ་ཐ་མ་སྐད་ཅིག་མ་གཅིག་པུ་མིན་པ་སྟེ་མ་གཏོགས་པ་དེའི་མདུན་
རོལ་གྱི་དུས་རྣམས་ཞག་ཏུ་མེད་པ་ཡིན་ཏེ། ཞག་ཏུ་མི་རྩི་བའི་ཕྱིར་རོ། །དེས་ན་
དེ་ཁོ་ན་ཞག་ཏུ་བརྩི་སྟེ། ཊིཀྐར། ཉིན་མཚན་གང་ལ་ཉིན་མཚན་གྱི་དང་པོ་མེད་
པ་དེ་ནི་ཉིན་མཚན་གྱི་དང་པོ་མིན་པ་སྟེ། མཐའི་སྐད་ཅིག་མའོ། །མཐའི་སྐད་

  
ཅིག་མ་ཞེས་བྱ་བའི་ཉིན་མཚན་དེ་ལ་སྐད་ཅིག་མ་གཅིག་མ་གཏོགས་པ་ཐ་མ་མིན་
པ༑ ཆུ་ཚོད་བཅུ་ཞེས་བྱ་བའི་ཉིན་མཚན་མེད་པ་ཉིད་དོ་ཞེས་དང་། བམ་ལྔར།
མཐའི་སྐད་ཅིག་མ་ཐ་མ་དེ་མིན་པ་དེའི་མདུན་རོལ་གྱི་དུས་རྣམས་མེད་པ་ཉིད་དོ།།
མེད་པ་ཉིད་ཅེས་བྱ་བ་ནི་ཞག་ཏུ་མི་རྩིའོ་ཞེས་བྱ་བའི་ཐ་ཚིག་གོ་ཞེས་སོ། །དེས་ན་
སྐད་ཅིག་མ་གཅིག་པོ་དེ་ཞག་ཏུ་བརྩི་བས། གོས་འཆང་སྤང་ལྟ་བུ་ལ། གོས་རྙེད་
ནས་ཐུན་ཚོད་གཞན་མ་འདས་ཀྱང་སྐད་ཅིག་མ་དེ་འདས་ན་ལྟུང་བའི་ཕྱིར་ཞག་གཅིག་
ལོན་པར་བརྩི་སྟེ། དཔེར་ན་ལོ་མཇུག་ལ་སྐྱེས་བའི་བུ་ཆུང་གིས་ཟླ་བ་གཅིག་ལས་
མ་ལོན་ཀྱང་ལོ་གཅིག་ལོན་པར་བརྩི་བ་བཞིན། ཊིཀྐར། ཉིན་མཚན་དང་པོའི་
མཐར་གྱུར་བའི་སྐད་ཅིག་མ་གང་ཡིན་པ་དེ་ཁོ་ན་ལ་ཉིན་མཚན་ཞེས་བྱ་བའི་མིང་
འཐོབ་པས་སྤང་བ་ལ་ཡང་དེ་ཉིད་ཡན་ལག་ཏུ་གྱུར་པ་ཡིན་པར་རིག་པར་བྱའི་སྐད་
ཅིག་མ་ལྷག་མ་ཐུན་བཅུའི་ཁོངས་སུ་གཏོགས་པ་རྣམས་ནི་སྤང་བ་རྣམ་པར་བཞག་
པའི་ཡན་ལག་ཉིད་མིན་ནོ་ཞེས་དང་། ལུང་དུ་དགེ་སློང་གིས་ཚེས་ལ་ཆོས་གོས་རྙེད་
དམ། ལྷུང་བཟེད་རྙེད་ན་ཞེས་གསུངས་ནས་ཚེས་དེའི་དང་པོའི་ཐུན་ཚོད་ངེས་པར་
མ་སྨོས་པར། ཚེས་བཅུ་གཅིག་གི་ཉིན་པར་སྐྱ་རེངས་ཤར་ན་སྤང་བའི་ལྟུང་བྱེད་
དུ་གསུངས་ལ། དེའི་དོན། ཊིཀྐར། གལ་ཏེ་མཐའི་སྐད་ཅིག་མ་མ་གཏོགས་པའི་
སྐད་ཅིག་མ་ལྷག་མ་རྣམས་ཀྱང་ཡན་ལག་ཉིད་ཡིན་པར་གྱུར་ན་ནི་དེའི་ཚེ་ན་འདི་
སྐད་ཅེས། ཚེས་ཀྱི་སྔ་དྲོ་ནས་ཚེས་བཅུ་གཅིག་གི་སྔ་དྲོའོ་ཞེའམ། དེ་བཞིན་དུ་
ཚེས་ཀྱི་གུང་ཚིགས་སམ་ཕྱི་དྲོ་ནས་ཚེས་བཅུ་གཅིག་གི་གུང་ཚིགས་སམ། ཕྱི་དྲོ་
ལ་སྤང་བའི་ལྟུང་བྱེད་དུ་འགྱུར་རོ་ཞེས་གསུང་བར་འགྱུར་བ་ཞིག་ན། དེ་སྐད་མ་
གསུངས་ཏེ། དེ་བས་ན། ཉིན་མཚན་གྱི་དང་པོའི་ཐུན་ཚོད་ཀྱི་ཚིགས་ནི་ངེས་པ་

  
མེད་དེ། ཉིན་མཚན་དང་པོ་དེ་ཉིད་ཀྱི་མཐའི་སྐད་ཅིག་མ་གཅིག་ལ་ཉིན་མཚན་
ཞེས་བྱ་བའི་མིང་འཐོབ་བོ་ཞེས་སོ། །འདི་ཡང་དུས་བགྲང་བའི་ཉིན་མཚན་དང་
པོ་ཁོ་ན་ལ་བཤད་དེ། ཊིཀྐར། མཐའི་སྐད་ཅིག་མ་གཅིག་པོ་དེ་ཉིད་ཉིན་མཚན་
དང་པོ་གཅིག་ཏུ་བརྩི་སྟེ། དེ་ཚུན་ཆད་ནས་ཉིན་མཚན་བརྩི་ཞེས་སོགས་གསུངས།
འདི་དུས་འབྲེལ་གྱི་ལྟུང་བ་གཞན་དགུ་ལ་མི་སྦྱར་ཏེ། འདི་ཞག་དང་པོ་ལ་དོགས་
པ་བཅད་ལ། འཕྱིས་རྣམ་གཉིས་ལ་ཞག་དང་པོ་ལ་དོགས་པ་བཅད་མི་དགོས། གཞན་
བདུན་གྱི་མཚན་ཉིད་འོག་ནས་སྟོན་པའི་ཕྱིར་རོ། །འདི་དག་དུས་འབྲེལ་དུ་མཚུངས་
པ་ལ་ཞག་གྲངས་མང་ཉུང་འཇོག་པ་ཅི་ཡིན་ཞེ་ན། ཤཀ་དད་མར། ཞག་བཅུ་ལས་
མང་ན་དགག་བྱ་མི་ཁེགས་ལ། ཉུང་ན་བསྒྲུབ་པར་མི་ནུས་ཞེས་འཆང་སྤང་ལ་
གསུངས་པ་བཞིན་དུ་ཤེས་པར་བྱའོ། །འོ་ན་དེའི་མདུན་རོལ་གྱི་དུས་རྣམས་ཞག་
ཏུ་གཏན་ནས་མི་རྩིའམ་ཞེ་ན། ཉལ་བ་ལྔ་། དམག་ནང་ན་གནས་པ། གནས་
ངན་ལེན་འཆབ་པ་སྟེ། གནས་པ་དང་འབྲེལ་བའི་བསླབ་པའི་གཞི་བདུན་པོ་ལ་ནི་
དུས་ལྷག་མ་རྣམས་ཞིག་ཏུ་མི་རྩི་བ་མིན་ཏེ། བསླབ་པའི་གཞི་དེ་དག་གི་སྐབས་སུ་
དུས་དེ་དག་སྦྱོར་བ་ཉེས་བྱས་ཀྱི་སྣོད་ཉིད་དམ་རྒྱུ་ཡིན་པའི་ཕྱིར། དམག་ནང་ན་
གནས་པ་ལ་ནི་ཉིན་མཚན་འདྲ་སྟེ། དེར་གནས་པ་ཉིད་ནས་ལྟུང་བྱེད་ཀྱི་སྦྱོར་བ་
ཡིན་པའི་ཕྱིར་ཏེ། ཊིཀྐར། དམག་གི་ནང་ན་གནས་པ་ལ་ནི་ཉིན་པར་གནས་ན་
ཡང་སྦྱོར་བའི་སྣོད་ཉིད་ཀྱི་རྒྱུའི་དངོས་པོར་འགྱུར་ཏེ། དེར་གནས་པ་ཙམ་ཉིད་ན་
ཉེས་པར་འགྱུར་བ་ཡིན་པའི་ཕྱིར་རོ་ཞེས་སོ། །དེས་ན་བསླབ་པའི་གཞི་འདི་དག་
གི་སྦྱོར་བ་ལ་ཉེས་པར་འགྱུར་ཏེ། འདི་དག་མ་གནང་ལ་ཚད་བཟུང་བ་ཡིན་པའི་
ཕྱིར། སྤང་བ་བརྒྱད་ལ་ནི། སྦྱོར་བ་ལ་ཉེས་པ་མེད་དེ། གནང་ལ་ཚད་བཟུང་བ་

ཡིན་པའི་ཕྱིར། དེ་ཡང་ཞག་བཅུའི་ནང་དུ་བྱིན་གྱིས་བརླབ་པ་སོགས་བྱ་སྙམ་དུ་
བསམ་པ་ཡིན་ལ། དེ་མེད་ན་དེ་དག་ལ་ཡང་ཉེས་བྱས་སུ་འགྱུར་ཏེ། བམ་ལྔར།
སྦྱོར་བ་ལ་ནི་ཉེས་བྱས་སོ་ཞེས་དང་། འགྲེལ་ཆུང་དུ། ཞག་དགུ་པོ་ཀུན་ལ་ཉེས་
བྱས་སོ་ཞེས་སོ། །ཉིན་མཚན་གྱི་དང་པོ་ཞེས་པའི་ཉིན་མཚན་གྱི་དང་པོ་དེ་གང་ཡིན་
ཞེ་ན། ཉིན་མཚན་དེའི་དང་པོ་ནི་སྐྱ་རེངས་ཡིན་ལ། དེ་ལ་ཡང་སྐྱ་རེངས་དང་པོ་
དང་། བར་པ་དང་། ཐ་མ་གསུམ་ལས་དང་པོ་དེའི་ཡང་སྐད་ཅིག་མ་དང་པོ་གང་
ཡིན་པ་དེ་ཡིན་ཏེ། ཉིན་མཚན་སྐོར་གཅིག་པོ་དེའི་རིགས་སྔར་མེད་གསར་སྐྱེས་
ཡིན་པའི་ཕྱིར་རོ། །ཤེས་རབ་བྱེད་པར། སྐྱ་རེངས་གསུམ་པོ། ཤིང་འཛམ་བུའི་
ལོ་མའི་འོད་དང་། དེ་ལས་ཉི་མ་འཕགས་པ་དང་། ཉི་མ་ནམ་མཁའ་ལ་བྱུང་བའི་
འོད་དུ་བཤད་ལ། རྣམ་འབྱེད་དུ། སྐྱ་རེངས་དང་པོ་ཤར་ན་ནམ་མཁའ་སྔོན་པོར་
སྣང་ངོ་། །བར་པ་ཤར་ན་སེར་པོར་སྣང་ངོ༌། །ཐ་མ་ཤར་ན་དམར་པོར་སྣང་ངོ་
ཞེས་སོ། །ཅིའི་ཕྱིར་དེ་ཉིན་མཚན་གྱི་དང་པོ་ཡིན་ཞེ་ན། འོད་ལྡན་དུ། འདི་ལྟར་
མཚན་མོ་ཟད་པར་གྱུར་པའི་ངོ་བོ་ནི་ཉིན་མོ་ཡིན་ལ། ཉིན་མོའི་ངོ་བོ་སྣང་བ་ཡིན་
ཞིང་། སྣང་བ་ཡང་སྐྱ་རེངས་དང་པོ་ལ་སོགས་པ་ཡིན་ནོ་ཞེས་སོ། །ཉིན་མཚན་
གྱི་དང་པོ་ཤེས་པས་བསླབ་པའི་གཞི་དེ་དག་གི་ལྟུང་བ་བསྐྱེད་དུས་རྟོགས་པ་ཡིན་ཏེ།
གཞན་གྱི་ཉི་མའི་དང་པོ་ལའོ་ཞེས་དང་། ཊིཀྐར། མཚན་ཉིད་འདི་ནི་ཆོས་གོས་
དང་འབྲལ་བ་སོགས་ལ་དགོས་ཏེ། ཉི་མ་བཅུ་གཅིག་གི་སྐྱ་རེངས་ཤར་ནའོ་ཞེས་
གསུངས་པའི་ཕྱིར་ཞེས་དང་། སྐྱ་རེངས་འཆར་བའི་སྐད་ཅིག་གིས་མཚན་མོའི་
མཐའི་སྐད་ཅིག་བདེ་བླག་ཏུ་གོ་བར་ནུས་པས་དེའི་ཕྱིར་དེ་སྐད་བསྟན་ཏོ་ཞེའོ། །ཐམས་
ཅད་དུ་སྐྱ་རེངས་པ་དང་པོ་ཉིན་མཚན་གྱི་དང་པོར་ངེས་སམ་ཞེ་ན། གསོ་སྦྱོང་དབྱར་

  
གནས་དགག་དབྱེ་སོགས་ཚེས་གྲངས་དང་འབྲེལ་བའི་ལས་ལ་ནི་སྤྱིར་སྐྱ་རེངས་དང་
པོ་ཉིན་མཚན་གྱི་དང་པོ་ཡིན་ཡང་། རྐྱེན་འགའ་ཞིག་གིས་དུས་འདས་ཤིང་ཡོལ་
ན་ནི་ཕྱི་མ་ཚེས་གཅིག་ལྟ་བུའི་ཉི་མ་ཤར་བའི་སྐད་ཅིག་དང་པོ་དེ་ཉིན་མཚན་གྱི་དང་
པོ་ཡིན་པས་སྐྱ་རེངས་དང་པོ་ཤར་ཡང་ཉི་མ་མ་ཤར་ན་གསོ་སྦྱོང་ལ་སོགས་པའི་ལས་བྱའོ།།
གཉིས་པ་བདག་པོ་དང་འབྲེལ་བའི་ཐུན་མོང་བ་ནི། འཆང་འཇོག་འཇུག་
འཕྱིས་བརྒྱད། བཅུ་ཚན་བར་པ་སྟེ་རྒྱུར་གྱུར་གྱི་རྫས་དགེ་སློང་རང་གི་ཡིན་པ་ཡན་
ལག་ཏུ་དགོས་པའི་སྤང་བའི་དངོས་པོ་ལ་ནི། རྗེས་རང་གི་ཡིན་པ་དེ་རྫས་འདི་བདག་
གིའོ་སྙམ་དུ་འཛིན་པའི་འདུ་ཤེས་ལས་རང་གི་ཉིད་ཡིན་པ་ཡན་ལག་གོ། རྣམ་པ་
ཇི་ལྟར་ན་གཙོ་ཆེར་ཏེ་དངོས་པོ་ལས་རང་གི་ཉིད་ཡིན་པས་སོ། །དེ་ཡང་ཡན་ལག་
ཡིན་ནོ། །དེས་ན་བསླབ་བའི་གཞི་དེ་དག་གི་སྐབས་སུ། རང་གི་ལ་རང་གིར་ཤེས་
ན་དངོས་གཞི། རང་གི་ལ་གཞན་གྱིར་ཤེས་པ་དང་། གཞན་གྱི་ལ་གཞན་གྱིར་
ཤེས་པ་ལ་ནི་ལྟུང་བ་མེད་ལ། གཞན་གྱི་ལ་རང་གིར་ཤེས་པ་ལ་ཉེས་བྱས་སུ་འགྱུར་
རོ༑ ༑ལྟུང་བ་མེད་ཅེས་པ་ཡང་འཆང་རྣམ་གཉིས་འཕྱིས་རྣམ་གཉིས་འཇོག་རྣམ་
གཉིས་མཐོ་གང་སྟེ་བདུན་ལ་དགག་བྱ་ཅི་ཡང་མེད་པའི་ཕྱིར་ལྟུང་བ་མེད་ལ། རིན་
པོ་ཆེ་ལ་སྐབས་དེར་གཏོགས་ཀྱི་ལྟུང་བ་མེད་ཀྱང་ལོངས་པའི་ཉེས་པ་ཡོད་དོ། །གཞན་
རྣམས་ལ་ལྟུང་བ་རྣམ་གཞག་གི་ལྟུང་བ་མེད་ལ་བསླབ་བྱའི་ལྟུང་བ་ཡོད་དེ། སྟན་
ལ་བཟོ་བསྒྲུབ་པའི་ཉེས་བྱས་སུ་འགྱུར་བ་ལྟ་བུའོ། །ནི་ཞེས་པ་མ་བྱིན་ལེན་དང་ཤི་
བའི་ཡོ་བྱད་ཀྱི་དངོས་པོ་ལས་དགར་བ་སྟེ། དེ་གཉིས་ལ་དངོས་པོ་ལས་གཙོ་ཆེར་
རང་གི་ཡིན་པ་ཡན་ལག་ཡིན་གྱི། འདུ་ཤེས་ལས་མ་ཡིན་པའི་ཕྱིར་རོ། །དཔེར་
ན་དགེ་སློང་གིས་དངོས་པོ་བསྐུར་བ་འགའ་ཞིག་གིས་བརྐུས་ན་བསྐུར་མཁན་ལ་བརྐུས་

པར་འགྱུར་ཞིང་། བར་སྐབས་སུ་དེ་གཉིས་ཤི་ན་སྐུར་བྱེད་ཀྱི་ཤི་བའི་ཡོ་བྱད་དུ་
བྱིན་གྱིས་བརླབ་བོ། །དེ་དག་གི་སྐབས་སུ་རང་གི་ཉིད་གང་ཡིན་པ་དེ་ནི་གཞན་ལ་
སེམས་ཀྱིས་ཡོངས་སུ་བཏང་སྟེ་བསྔོས་པ་ཉིད་ན་འཚོ་བའི་ཡོ་བྱད་ཀྱི་བྱིན་རླབས་
སོགས་མ་བྱས་ཀྱང་སྤང་བར་མི་འགྱུར་ཏེ། རང་གི་ཉིད་དང་བྲལ་བ་ཉིད་ཡིན་པའི་
ཕྱིར། དེ་ཡང་འདུ་ཤེས་ལས་རང་གི་ཉིད་དང་བྲལ་བ་ཡིན་གྱི་དངོས་པོ་ལས་བྲལ་
བ་ནི་མིན་ཏེ། ཊིཀྐར། ཤི་བའི་ཡོ་བྱད་ལ་ནི་དངོས་པོ་ལས་རྣམ་པར་བཞག་གི་
འདུ་ཤེས་ལས་མིན་ཏེ་ཞེས་སོགས་གསུངས། ཡུལ་ངེས་པ་དང་ད་ལྟར་བ་ལ་བསྔོས་
པ་ཉིད་བསྔོས་པ་ཡིན་པར་མ་ཟད་མ་འོངས་པ་ན་སུ་རབ་ཏུ་འབྱུང་བ་ལ་སྦྱིན་ནོ་སྙམ་
དུ་དེའི་དོན་དུ་ངེས་པར་བྱས་ཤིང་བསྔོས་པ་ཡང་བསྔོས་པ་དེ་ཉིད་ཡིན་པས་འདུ་ཤེས་
ལས་རང་གི་ཡིན་པ་དང་བྲལ་ལ། དེ་བཅངས་ཀྱང་ལྟུང་བ་མེད་དེ། རབ་ཏུ་འབྱུང་
བའི་དོན་དུ་སྲེལ་བར་བྱེད་ན་ལྟུང་བ་མེད་དོ་ཞེས་གསུངས་པའི་ཕྱིར། ཆོས་གོས་
གསུམ་པོ་ལས་ཀྱང་རུང་བ་མཁན་པོ་ལ་སོགས་པ་གཞན་ལ་རྣམ་པར་བརྟགས་པའི་
བསྔོ་བ་བྱས་ན་རང་གི་ཉིད་དང་བྲལ་ལོ། །རྣམ་པར་བརྟགས་པ་ནི། ཚེ་དང་ལྡན་
པ་དགོངས་སུ་གསོལ། བདག་མིང་འདི་ཞེས་བགྱི་བའི་གོས་ལྷག་པ་རྣམ་པར་མ་
བརྟགས་པ་རྣམ་པར་འོས་པ་འདི་མཁན་པོའི་ལེགས་པར་རྣམ་པར་བརྟག་པར་བགྱིའོ།།
མཁན་པོ་ལ་ཡིད་གཏད་དེ་བཅང་བར་བགྱིའོ། །རྐྱེན་ཇི་ལྟ་བ་བཞིན་དུ་བགྱིའོ་ཞེས་
ལན་གསུམ་བརྗོད། མཁན་པོ་ལས་གཞན་ལ་རྣམ་པར་བརྟག་ན་ཆེ་གེ་མོ་ཞེས་མིང་བརྗེའོ།།
གསུམ་པ་ཤན་དང་འབྲེལ་བའི་ཐུན་མོང་བ་ལ་གཉིས་ལས། ཤན་གྱི་མཐའ་
དཔྱད་པ་ལ་ལྔ་། དབྱེ་བ། བསྡུ་བ། ངོ་བོ་རྣམ་གྲངས་དང་བཅས་པ། སྒྲ་དོན།
ཤན་འདྲེས་པར་འགྱུར་བའི་རྣམ་གཞག་གོ །དང་པོ་ཤན་ལ་དབྱེ་ན་བཞི། གོས་

ཀྱི༑ ལྷུང་བཟེད་ཀྱི། སྨན་གྱི། ལྟུང་བའི་ཤན་ནོ། །དང་པོ་ལ། བཅུ་པ་དང་། ཟླ་
བ་བར་གཏོགས་པའི་ཤན་གཉིས་སོ། །གཉིས་པ་བསྡུ་བ་ནི། ལྟུང་བའི་རྒྱུར་གྱུར་
བའི་རྫས་ཀྱི་ཤན་དང་། སྤང་བའི་རྒྱུར་གྱུར་བའི་ལྟུང་བའི་ཤན་གཉིས་ཏེ་སྔ་མ་གསུམ་
དང་པོར་འདུས་པའི་ཕྱིར་རོ། །གསུམ་པ་ལ་གཉིས། རྫས་ཀྱི་ཤན་གྱི་ངོ་བོ་རྣམ་
གྲངས་དང་བཅས་པ་དང་། ལྟུང་བའི་ཤན་གྱིའོ། །དང་པོ་ལ་ངོ་བོ་ནི་རྫས་དེ་ལ་
རང་གི་ཡིན་པ་རྒྱུན་ཆགས་པ་སྟེ་དཔེར་ན་གོས་འཆང་སྤང་གི་སྐབས་སུ་ཚེས་གཅིག་
ལ་གོས་རྙེད་དེ་བྱིན་གྱིས་མ་བརླབས་པར་བཅངས་ན་གོས་དེ་ལ་རང་གི་ཡིན་པ་རྒྱུན་
ཆགས་པར་འབྱུང་བ་ལྟ་བུའོ། །རྣམ་གྲངས་ནི། ཤན་དང་རྗེས་ཞུགས་དང་། རྒྱུན་
འབྲེལ་བ་དང་། ཤུགས་ཞེས་པའོ། ལྟུང་བའི་ཤན་གྱི་ངོ་བོ་ནི། སྤང་བའི་ལྟུང་
བྱེད་བྱུང་ནས་མ་བཤགས་ཀྱི་བར་ལ་རྒྱུར་གྱུར་གྱི་རྫས་དེ་སྤང་དགོས་སུ་གནས་པ་
རྒྱུན་འབྲེལ་བར་འབྱུང་བའོ། །རྣམ་གྲངས་འདྲའོ། །བཞི་པ་སྒྲ་དོན་ལ། རྫས་
ཤན་གྱི་སྒྲ་དོན་ནི། རང་གི་ཉིད་སྔ་མ་ལ་བརྟེན་ཏེ་འབྱུང་བས་སམ་འདྲེ་བས་ཤན་
ནོ༑ ༑རང་གི་ཡིན་པས་རྗེས་སུ་ཞུགས་པས་དང་། དེ་ཉིད་རྒྱུན་འབྲེལ་བས་དང་།
དེའི་ཤུགས་འབྱུང་བས་དེ་སྐད་བྱ་ལ། ལྟུང་བའི་ཤན་གྱི་སྒྲ་དོན་ནི། སྤང་དགོས་
སུ་གནས་པ་དེའི་རྒྱུན་ཆགས་པ་ལ་སོགས་པས་དེ་སྐད་བྱའོ། །ལྔ་པ་ལ་བཞི། ཤན་
འདྲེས་པའི་ངོ་བོ། ཤན་འདྲེ་བའི་དུས། ཤན་འདྲེ་བར་བཅས་པའི་དགོས་པ། ཤན་
བརྡེག་བྱ་རྡོག་བྱེད་གཏན་ལ་དབབ་པའོ། །དང་པོ་ལ་རྫས་ཀྱི་ནི། རྡེག་བྱེད་ཀྱི་རྫས་
ཀྱི་རང་གི་ཉིད་ཀྱི་རྒྱུན་འབྲེལ་བ་དེས། བརྡེག་བྱའི་རྫས་ལའང་གོས་པར་བྱས་པ་
ཡིན་ཏེ། ཊིཀྐ། །བམ་ལྔར། ཆོས་གོས་སྔར་རྙེད་པ་ལ་རང་གི་ཉིད་ཀྱི་རྗེས་སུ་
ཞུགས་པ་ཉིད་དེ་ཡོད་ན། ཆོས་གོས་ཕྱིས་རྙེད་པ་ལ་ཡང་རང་གི་ཉིད་ཀྱི་རྗེས་སུ་

ཞུགས་པ་དེ་ཉིད་འབྱུང་བ་ཉིད་དུ་རིག་པར་བྱའོ་ཞེས་སོ། །གཉིས་པ་ལྟུང་བའི་ནི།
སྤང་བའི་ལྟུང་བྱེད་དེའི་རྒྱུར་གྱུར་གྱི་དངོས་པོ་སྤང་དགོས་སུ་གནས་པའི་རྒྱུན་འབྲེལ་
བ་དེས་ཕྱིས་རྙེད་པའི་རིགས་མཐུན་པའམ། མི་མཐུན་པའི་ཡོ་བྱད་ཙམ་སྤང་བར་
བྱ་དགོས་པ་ཉིད་དུ་བྱས་པ་ཡིན་ཏེ། རྣམ་འབྱེད་ལས། དགེ་སློང་གིས་གོས་སྤང་
བ་མ་སྤངས་ཤིང་བྲལ་བར་མ་བྱས་ལ། ལྟུང་བ་དེ་ཡང་མ་བཤགས་པར་གཞན་ཞིག་
རྙེད་ན་དེ་ཡང་སྔ་མའི་རྒྱུད་ཀྱིས་སྤང་བར་འགྱུར་རོ། །ཞེས་སོ། །
གཉིས་པ་ལ་གསུམ། དངོས་དང་ལྟུང་བ་བསྐྱེད་པའི་དུས། དེ་ལ་དོགས་
པ་བཅད་པའོ། །དང་པོ་ལ་རྫས་ཤན་འདྲེ་དུས་ནི། ཤན་བརྡེག་བྱ་དེ་ནམ་གྲུབ་པ་
ན་ཤན་འདྲེ་བ་ཡིན་ཏེ། ཊིཀྐར། གལ་ཏེ་དགེ་སློང་གིས་ཚེས་ལ་ཆོས་གོས་རྙེད་
ལ་ཚེས་ལྔའི་ཉིན་ཆོས་གོས་དེ་རུང་བར་བྱེད་དམ་སྔོ་བར་བྱེད་ན་ཕྱི་མ་དེའི་ཉིན་མོ་
ཉིད་ལ་ཆོས་གོས་གཞན་ཞིག་རྙེད་ཀྱང་། སྔ་མའི་ཤན་དེས་ཤན་འདྲེས་པར་མི་འགྱུར་
ཏེ༑ རྗེས་སུ་ཞུགས་པ་ཉམས་པའི་ཕྱིར་རོ་ཞེས་དང་། ཞུ་བར། བཙུན་པ་དགེ་
སློང་གི་ཆོས་གོས་དེ་ཉིད་ཞག་བཅུ་འདས་པ་ཡང་ལགས་ལ། དེ་ཉིད་ཞག་གཅིག་
བྲལ་བ་ཡང་ལགས་པ་མཆིས་སམ། ཉེ་བར་འཁོར་ཡོད་དེ། འདི་ལྟ་སྟེ། དགེ་
སློང་གི་ཆོས་གོས་རྒྱུན་མ་ཆད་པར་རྒྱུན་འབྱུང་བ་ཡང་ཡིན་ལ། དེས་ཆོས་གོས་
འབྱུང་བ་དེ་ཞག་བཅུ་པ་ལ་བྱིན་གྱིས་བརླབས་ནས་མཚམས་ཀྱི་ཕྱི་རོལ་ཏུ་ཆོས་གོས་
དེ་མེད་པར་སྐྱ་རེངས་འཆར་བར་བྱེད་ན་དེ་ལྟ་ན་ཆོས་གོས་དེ་ནི་དེ་ཉིད་ཞག་བཅུ་
འདས་པ་ཡང་ཡིན་ལ། དེ་ཉིད་ཞག་གཅིག་བྲལ་བ་ཡང་ཡིན་ནོ་ཞེས་གསུངས་པའི་
ཕྱིར་རོ། །ལྟུང་བའི་ཤན་འདྲེ་དུས་ཀྱང་ཕྱིས་རྙེད་ཀྱི་རྫས་གྲུབ་མ་ཐག་ཡིན་ཏེ། གཞན་
ཞིག་རྙེད་ན་དེ་ཡང་སྤང་བ་ཡིན་ཏེ་ཞེས་སོ། །གཉིས་པ་ནི། ཤན་རྡེག་བྱེད་ཀྱི་རྒྱུན་

 
  
འབྲེལ་བའམ། དེ་དང་བཅས་པའི་ཞག་གྲངས་ཚང་བ་ན་ལྟུང་བ་འབྱུང་བ་ཡིན་ཏེ།
ཊིཀྐར། ཆོས་གོས་ཕྱིས་རྙེད་པ་དེའི་ཞག་བཅུར་བགྲང་བ་ལོགས་ཤིག་ཏུ་ནི་མི་བྱ་
སྟེ་ཞེས་དང་། དེ་བྱིན་གྱིས་མ་བརླབས་པའི་ཤན་ཞག་ཏུ་ཡོད་པ་ཚུན་ཆད་ནས་བགྲངས་
ཏེ༑ ཞག་བཅུ་འདས་པའི་སྤང་བ་ལ་ཐུག་པ་ན་དེའི་ཤུགས་ཀྱིས་གཞན་ལས་བྱུང་
བའི་གོས་ཕྱིས་རྙེད་པ་བྱིན་གྱིས་བརླབས་པ་དང་འབྲེལ་རང་གི་ཉིད་ཀྱི་རྗེས་སུ་ཞུགས་
པ་དང་བཅས་པ་དེ་ཡང་འཆང་བའི་སྤང་བ་ཁོ་ནར་འགྱུར་རོ་ཞེས་སོགས་གསུངས།
གསུམ་པ་ནི། གལ་ཏེ་དེ་ཤན་འདྲེ་དུས་མིན་ནམ་ཞེ་ན། མིན་གྱི་ལྟུང་བ་བསྐྱེད་དུས་
བསྟན་པ་ཡིན་ནོ། །འོ་ན་ལྟུང་བ་པོ་སྐྱེད་དུས་སུ་ཤན་རྡེག་བྱེད་དགོས་སམ་མི་དགོས་
ཤེ་ན། གོས་འཆང་བ་ལྟ་བུའི་སྐབས་སུ། ཚེས་གཅིག་ལྟ་བུ་ལ་གོས་ཤིག་རྙེད་དེ་
རྒྱུན་འབྲེལ་བར་བཅངས་པ་ལ། ཚེས་ལྔ་ལྟ་བུ་ལ་གོས་ཕྱི་མ་རྙེད་དེ་ཤན་འདྲེས་པར་
གྱུར་ནས་ཚེས་དྲུག་ལྟ་བུ་ལ་གོས་སྔ་མ་རུང་བར་བྱས་སམ་བསྔོས་ཀྱང་གོས་ཕྱི་མ་
ལ་དེ་དག་མ་བྱས་ན་ཞག་བཞིའི་ཤན་དང་དྲུག་གི་རང་སྟོབས་བསྡོམས་པས་སྤང་བ་
བསྐྱེད་དེ། རྣམ་འབྱེད་དུ། དགེ་སློང་གིས་ཚེས་ལ་ཆོས་གོས་ཤིག་རྙེད་ཅིང་། དེས་
ཚེས་གཉིས་ལ་ཡང་གཞན་རྙེད་ན་དགེ་སློང་དེས་ཞག་བཅུ་པོ་དེ་ཉིད་ཀྱི་ནང་དུ་སྔ་
མ་བྱིན་གྱིས་བརླབ་པར་བྱ་ཞིང་ཕྱི་མ་གཏང་བར་བྱ་བའམ། རྣམ་པར་བརྟག་པར་
བྱ་བའམ། གཞན་ལ་སྦྱིན་པར་བྱའོ། །ཡང་ན་ཕྱི་མ་བྱིན་གྱིས་བརླབ་པར་བྱ་ཞིང་།
སྔ་མ་གཏོང་བར་བྱ་བའམ། རྣམ་པར་བརྟག་པར་བྱ་བའམ། གཞན་ལ་སྦྱིན་པར་
བྱའོ། །བྱིན་གྱིས་རློབ་པར་མི་བྱེད་དམ། གཏོང་བར་མི་བྱེད་དམ། རྣམ་པར་
བརྟག་པར་མི་བྱེད་དམ། གཞན་ལ་སྦྱིན་པར་མི་བྱེད་ན། ཉི་མ་བཅུ་གཅིག་གི་སྐྱ་
རེངས་ཤར་བ་ན་སྤང་བའི་ལྟུང་བྱེད་དུ་འགྱུར་རོ། །ཞེས་སོགས་དང་། སྔ་མ་བྱིན་

གྱིས་རློབ་པ་སོགས་བྱས་ཀྱང་ཕྱི་མ་ལ་དེ་དག་མ་བྱས་ན་བཅུ་པ་དེ་ཉིད་ཀྱི་སྤང་བར་
གསུངས་པའི་ཕྱིར་རོ། །བྱིན་གྱིས་བརླབས་པས་རྗེས་ཞུགས་ཉམས་པ་མིན་ནམ་
ཞེ་ན། གོས་སྔ་མ་རང་ལ་ཡོད་པའི་རྗེས་ཞུགས་ཉམས་ཤིང་། ཕྱིས་རྙེད་ལ་ཤན་
མི་འདྲེ་མོད། གོས་གཞན་ལ་འདྲེས་ཟིན་གྱི་རྗེས་ཞུགས་དེ་མི་ཉམས་ཏེ། ཕྱིས་རྙེད་
བྱིན་གྱིས་བརླབས་པས་རང་ལས་བྱུང་བའི་རང་གི་ཉིད་ཀྱི་རྗེས་ཞུགས་ཉམས་ཀྱང་
གཞན་ལས་བྱུང་བའི་རྗེས་ཞུགས་ཉམས་པར་མི་འགྱུར་བ་བཞིན་ནོ། །དེ་བཞིན་
དུ་བརླབས་པས་བརླབས་པ་ལ་བརྡེག་པ་ལའང་ཤེས་པར་བྱ་ལ། མ་བརླབས་པས་
བརླབས་པ་ལ་བརྡེག་པ་ལ་ནི་དེའི་ཚེ་ཡང་རྡེག་བྱེད་དགོས་ཏེ། འདི་ལ་གཞན་ཡོད་
ན་སོགས་འབྱུང་བའི་ཕྱིར་རོ། །གསུམ་པ་ཤན་འདྲེ་བར་བཅས་པའི་དགོས་པ་ནི།
རྫས་ཀྱི་ཤན་འདྲེ་བར་བཅས་པས་ལྟུང་བ་མི་འབྱུང་བར་བྱ་བའི་ཕྱིར་མྱུར་དུ་བྱིན་
གྱིས་རློབ་པར་འགྱུར་བ་དང་། ལྟུང་བའི་ཤན་བཅས་པས་ཕྱིར་བཅོས་ལ་བརྩོན་པར་
འགྱུར་བའོ། །
བཞི་པ་བརྡེག་བྱ་རྡེག་བྱེད་གཏན་ལ་དབབ་པ་ལ་གཉིས། རྫས་ཀྱི་དང་། ལྟུང་
བའི་ཤན་གྱིའོ། །དང་པོ་ལ་གསུམ། ངོ་བོ། སྒྲ་དོན། གང་གིས་གང་ལ་བརྡེག་
པའོ། །དང་པོ་ལ་རྡེག་བྱེད་ཀྱི་ངོ་བོ་ནི། རང་གི་ཉིད་ཀྱི་རྗེས་ཞུགས་དང་བཅས་
ཤིང་། རང་སྟོབས་ཀྱིས་ལྟུང་བ་འབྱུང་རུང་གི་རྫས་གང་ཞིག་བརྡེག་བྱ་དང་རིགས་
མཐུན་པའོ། །བརྡེག་བྱའི་ངོ་བོ་ནི། ཤན་སྟོབས་ཀྱིས་ལྟུང་བ་འབྱུང་རུང་གི་རྫས་
གང་ཞིག །རང་གི་ཉིད་ཀྱི་རྗེས་ཞུགས་དང་བཅས་པའི་རང་སྟོབས་ཀྱི་ལྟུང་བ་འབྱུང་
རུང་གི་རྫས་དང་རིགས་མཐུན་པའོ། །གཉིས་པ་ནི། རང་ལས་བྱུང་བའི་རང་གི་
ཉིད་ཀྱི་རྗེས་སུ་ཞུགས་པ་དེ་རིགས་མཐུན་གྱི་རྫས་གཞན་ལ་འདྲེ་བར་བྱེད་པས་རྡེག་

བྱེད་དང་། རིགས་མཐུན་གྱི་རྫས་གཞན་ལས་བྱུང་བའི་རང་གི་ཉིད་ཀྱི་རྗེས་ཞུགས་
དེས་གོས་པར་བྱ་བས་ན་བརྡེག་བྱའོ། །གསུམ་པ་ནི། གོས་འཆང་བ་ཟླ་འཇོག་ལྷུང་
བཟེད་འཆང་བ་གསུམ་གྱི་སྐབས་སུ་བརྡེག་བྱ་རྡེག་བྱེད་བཅས་རིགས་མཐུན་པ་དང་
གསོག་འཇོག་གི་སྐབས་སུ་ནང་ཆོས་ཀྱི་རིགས་མཐུན་ཁོ་ན་དང་། བྱིན་གྱིས་མ་
བརླབས་པས་བརླབས་པ་ལ་བརྡེག་པའི་སྐབས་སུ་སྔ་མའམ་དུས་མཉམ་པས་བརྡེག་
ཅིང་ཕྱི་མས་བརྡེག་པ་མེད་དོ། །མ་བརླབས་པ་ནང་དང་བརླབས་པ་ནང་གིས་བརྡེག་
པའི་ཚེ་སྔ་མས་ཕྱི་མ་ལ་བརྡེག་གི །དུས་མཉམ་པ་ལ་བརྡེག་པའང་མེད་དོ། །གཉིས་
པ་ལྟུང་བའི་ཤན་གྱི་ལ། རྡེག་བྱེད་ནི་སྤང་ལྟུང་སུམ་ཅུ་ལས་གང་ཡང་རུང་བའོ། །དེའི་
རྒྱུར་གྱུར་དངོས་པོ་སྤང་དགོས་སུ་གནས་པའི་ཤན་དེ་འདྲེ་བར་བྱེད་པས་རྡེག་བྱེད་
དོ༑ ༑བརྡེག་བྱ་ནི་ཕྱིས་རྙེད་ཀྱི་དངོས་པོ་རིགས་མཐུན་པ་དང་མི་མཐུན་པ་ཚད་
དང་ལྡན་པའོ། །དེ་སྤང་དགོས་སུ་བྱ་བས་ན་བརྡེག་བྱའོ། །ཚིག་དོན་ནི། རྒྱུ་གྱུར་
གྱི་རྫས་རང་གི་ཡིན་པ་ཡན་ལག་ཏུ་དགོས་པའི་འཆང་འཇོག་གི་སྤང་བའི་ལྟུང་བ་འདི་
ལ་རྫས་དེ་བསྔོས་སམ་རུང་བར་བྱས་ན་དེ་ཕྱིན་ཆད་རང་གི་ཉིད་དང་བྲལ་ཞིང་ཉམས་
པར་མ་ཟད་དེའི་གོང་རོལ་གྱི་རང་གི་ཉིད་ཀྱི་རྗེས་སུ་ཞུགས་པ་ཉིད་ཀྱང་ཉམས་པ་
ཡིན་ནོ། །དེས་ན་ཚེས་གཅིག་ལྟ་བུ་ལ་གོས་ཤིག་རྙེད་པ་རང་གི་ཉིད་ཀྱི་རྗེས་ཞུགས་
དང་བཅས་པར་བཅངས་པ་ལས། ཚེས་ལྔ་ལྟ་བུ་ལ་གོས་དེ་བྱིན་གྱིས་བརླབས་ན་
དེ་ཡན་ཆད་ཀྱི་རྗེས་ཞུགས་དེ་ཡང་ཉམས་པས། ཕྱིས་རྙེད་ཀྱི་གོས་ལ་ཤན་འདྲེ་བར་
མི་འགྱུར་རོ། །དགེ་སློང་གིས་ཚེས་གཅིག་ལྟ་བུ་ལ་གོས་རྙེད་པ་རང་གི་ཉིད་ཀྱི་རྗེས་
ཞུགས་དང་བཅས་པར་བཅངས་པ་ལས། ཚེས་ལྔ་ལྟ་བུ་ལ་རང་ཉིད་སེམས་སྨྱོ་བ་
ལ་སོགས་པས་ཐ་མལ་བའི་བློའི་རང་བཞིན་ལས་ཉམས་ན་ཡང་རང་གི་ཉིད་ཀྱི་རྗེས་

ཞུགས་ཉམས་པས་སྔར་དྲན་པ་མ་ཉམས་པའི་གནས་སྐབས་ཀྱི་ཤན་དེས་ཕྱིས་དྲན་
པ་རྙེད་པའི་གནས་སྐབས་ཀྱི་ཡོ་བྱད་ལ་ཤན་འདྲེ་བར་མི་འགྱུར་རོ། །དེས་ནམ་སྨྱོ་
བའི་དུས་ཀྱི་རྗེས་ཞུགས་དང་སེམས་རྙེད་ཕྱིན་ཆད་ཀྱི་རྗེས་ཞུགས་གཉིས་བསྡོམས་
ནས་ལྟུང་བ་གཅིག་མི་བསྐྱེད་དོ། །འདི་ལ་རང་བཞིན་མི་གནས་པ་ཞག་ལོངས་དགོས་
པར་འདོད་པ་མི་འཐད་དེ། ལྟུང་བའི་རྟེན་མིན་པས་བར་དུ་ཆོད་པའི་ཕྱིར། འོ་ན་
ཆོས་གོས་ལ་སོགས་པ་ཐམས་ཅད་ཞག་བཅུར་འཆང་དུ་དབང་བས་ཁྱབ་བམ་ཞེ་ན།
འབྱུང་བ་ཉིད་དོ་གང་གི་ཚེ་འབྱུང་ན། ཚེས་གཅིག་ལྟ་བུ་ལ་རྫས་གང་ཞིག་རང་གི་
ཉིད་ཀྱི་རྗེས་ཞུགས་དང་བཅས་པར་བཅངས་པ་དེ་ཡོད་པའི་ཚེ་ན་འབྱུང་། གང་ལ་
འབྱུང་ན། ཚེས་ལྔ་ལྟ་བུ་ལ་ཕྱིས་རྙེད་པའི་དངོས་པོ་གཞན་ལ་ཡང་འབྱུང་། ཁྱད་
པར་ཇི་ལྟ་བ་ལ་འབྱུང་ཞེ་ན། རང་གི་ཉིད་ཀྱི་རྗེས་ཞུགས་དང་བཅས་པའི་སྔར་རྙེད་
ཀྱི་དངོས་པོ་དང་བཅས་རིགས་མཐུན་པ་དེ་ལྟ་བུ་ལ་འབྱུང་། གང་འབྱུང་ན། སྔར་
རྙེད་ཀྱི་རང་གི་ཉིད་ཀྱི་རྗེས་ཞུགས་དེ་འབྱུང་། འབྱུང་བར་བསྟན་པ་ལ་དགོས་པ་
ཡོད་དེ། ཆོས་གོས་ལྟ་བུ་ཕྱིས་རྙེད་པ་དེ་ཡང་། སྔ་མའི་ཞག་བཅུ་པོའི་ནང་དུ་བྱིན་
གྱིས་བརླབ་པ་སོགས་བྱ་དགོས་ལ། དེ་ཉིད་ཞག་བཅུར་བཅང་དུ་མི་རུང་བར་གོ་
བའི་ཆེད་ཡིན་པའི་ཕྱིར། ཐམས་ཅད་དུ་བཅས་རིགས་མཐུན་ཙམ་ལ་ཤན་འབྱུང་
བས་ཁྱབ་བམ་ཞེ་ན། མར་དང་འབྲུ་མར་སོགས་ཞག་བདུན་པར་བྱིན་གྱིས་བརླབས་
པ་ལ་ནི། ཕྱིས་རྙེད་ཀྱི་རྫས་སྔར་མ་རྙེད་དང་ནང་ཚེས་ཀྱི་རིགས་མཐུན་པ་ལ་རང་
གི་ཉིད་ཀྱི་རྗེས་ཞུགས་དེ་འབྱུང་གི །གཞན་ལ་མི་འབྱུང་སྟེ། དཔེར་ན། སྔར་
རྙེད་མར་གྱི་རྗེས་ཞུགས་ཕྱིས་རྙེད་མར་ལ་འབྱུང་གི་བུ་རམ་དང་འབྲུ་མར་སོགས་
ལ་མི་འབྱུང་བ་ལྟ་བུའོ། །ནི་ཞེས་པ་ངེས་བཟུང་སྟེ་གོས་ལ་སོགས་པ་ལའང་ཆེས་

ཀྱི་རིགས་མཐུན་པ་མི་དགོས་པའི་ཕྱིར་རོ། །དེ་ལྟར་བཅས་པ་མཛད་པ་ཅི་ཡིན་ཞེ་
ན༑ སྨན་བྱིན་གྱིས་བརླབས་པ་ནི་ནད་པའི་ཕྱིར་གནང་བ་ཡིན་ལ། དེ་ལ་མར་ལ་
སོགས་པ་དུ་མ་དགོས་སྲིད་པས་བཅས་རིགས་མཐུན་ཙམ་ལ་བརྡེག་པར་བཅས་ན་
བསྒྲུབ་པར་མི་ནུས་པའི་ཕྱིར་རོ། །སྤང་བའི་ལྟུང་བ་སུམ་ཅུ་གང་རུང་དེ་རང་རྒྱུད་
ལ་ཡོད་པའི་ཚེ་ན་དེ་ཕྱིན་ཆད་རིགས་མཐུན་ནམ་མི་མཐུན་པ་དགེ་སྦྱོང་གི་ཡོ་བྱད་
ཙམ་བདག་གིར་བྱས་པ་ལ་སྤང་ལྟུང་བཤགས་པ་བྱེད་པའི་ཚེ་སྤང་དགོས་པའི་སྤང་
བ་ཉིད་འབྱུང་གི་ལྟུང་བ་བཤགས་མི་དགོས་ཏེ། དེའི་གཞི་ལས་ལྟུང་བ་མ་བྱུང་བའི་
ཕྱིར་རོ། །དེ་ལྟར་བཅས་པ་ལ་དགོས་པ་ཡོད་དེ། ལྟུང་བ་མྱུར་དུ་ཕྱིར་འཆོས་པའི་
དགོས་པ་ཡོད་པའི་ཕྱིར་རོ། །
བཞི་པ་ཕྱིར་བཅོས་པ་དང་འབྲེལ་བའི་ཐུན་མོང་བ་ནི། སྤང་བའི་རྒྱུར་གྱུར་
བའི་རྫས་དངོས་སམ། ཕྱིས་རྙེད་ཀྱི་རྫས་ཐམས་ཅད་ལྟུང་བ་བཤགས་པའི་ཚེ་སྤང་
དགོས་པས་ཁྱབ་བམ་ཞེ་ན། གོས་ཁྲུ་གང་བས་དམན་པ་དང་། རིན་པོ་ཆེ་ཡང་དེ་
ཙམ་མི་རི་བ་དང་། ལྷུང་བཟེད་ཚད་དུ་མ་ལོངས་པ་དང་། ཟས་མགུལ་དུ་མིད་
པ་མི་མངོན་པའི་ཆུང་བ་ཉིད་ཀྱི་དུམ་བུ་དེ་ནི་བཤགས་པ་བྱེད་པའི་ཚེ་སྤང་དགོས་པར་
མི་འགྱུར་ཏེ། སྤང་རིན་མེད་པའི་ཕྱིར་རོ། །རྒྱུར་གྱུར་གྱི་རྫས་ཚད་དུ་ལོངས་པ་
ཐམས་ཅད་སྤང་དགོས་པས་ཁྱབ་བམ་ཞེ་ན། དགེ་འདུན་གྱི་རྫས་གང་ཟག་གི་རིགས་
སུ་མ་བཅད་པའི་གཞི་ལས་དགེ་སློང་ལ་སྤང་ལྟུང་བྱུང་ན་ཡང་། སྤང་བར་བྱ་མི་
དགོས་ཏེ་དེ་ལ་རང་གི་དང་འདྲ་བར་བདག་གིར་བྱ་བ་མི་འབྱུང་བའི་ཕྱིར་རོ། །དགེ་
འདུན་གྱི་རྫས་གང་ཟག་གི་རིགས་སུ་བཅད་པ་ལས་འཆང་འཇོག་གི་ལྟུང་བ་བྱུང་ན་
བཤགས་པ་བྱེད་པའི་ཚེ་སྤང་དགོས་ཏེ། དེ་ལ་རང་གི་དང་འདྲ་བར་བདག་གིར་

བྱ་བ་འབྱུང་བའི་ཕྱིར། རིགས་སུ་བཅད་མ་བཅད་ཀྱི་དོན་འཚོང་བ་དང་སྟེར་བ་
སོགས་ལ་གང་ཟག་དབང་ཆེ་ན་རིགས་སུ་བཅད་པ་དང་། དགེ་འདུན་དབང་ཆེ་ན་
རིགས་སུ་མ་བཅད་པའོ། །ཁ་ཅིག་བགོས་པ་དང་མ་བགོས་པ་ཡིན་ཟེར། ཁ་ཅིག་
བགོ་བར་བྱ་བ་དང་། གཞག་པར་བྱ་བའི་རྫས་ཡིན་ཟེར་བ་མི་འཐད་དེ། བགོས་
ཟིན་ན་རང་གི་རྫས་སུ་གྱུར་ཟིན་པས་དོགས་པ་བཅད་མི་དགོས་ལ། བགོ་བར་བྱ་
བ་ཡིན་ཡང་འཚོང་སྟེར་གྱི་དབང་མེད་ན་ལྟུང་བ་དེ་དག་མི་འབྱུང་བའི་ཕྱིར། འཚོང་
སྟེར་གྱི་དབང་ཡོད་ན་གཞག་པར་བྱ་བ་ཡིན་ཡང་འབྱུང་སྟེ། རང་གི་དང་འདྲ་བར་
བདག་གིར་བྱ་བ་འབྱུང་བའི་ཕྱིར་རོ། །ཞུ་ཊིཀ་ཏུ། གཉིས་ཀ་ཡང་ཤས་ཙམ་དབང་
བ་དང་། རང་གིར་བྱེད་པ་མི་དམ་པས་སྤོང་མི་དགོས་ཞེས་ཟེར། ཤེས་རབ་བྱེད་
པར། ཕྱོགས་བཅུའི་ནི་སྤང་དུ་མི་དབང་། མཚམས་གཅིག་གི་སྤང་དགོས་ཞེས་
སོ༑ ༑སྤང་ལྟུང་བཤགས་པ་བྱེད་པའི་ཚེ་རྒྱུར་གྱུར་གྱི་རྫས་དེ་མེད་ན་དོད་བཙལ་
ནས་སྤང་དགོས་སམ་ཞེ་ན། སྤང་ལྟུང་བཤགས་པའི་ཚེ་རྫས་སྤང་བར་བྱ་བ་འདི་
ལ་སྤང་བྱའི་རྫས་མེད་པ་དེ་ཉིད་གཙོ་བོ་ཡིན་གྱི། སྤང་བྱའི་རྫས་གཙོ་བོ་མིན་པས།
རྫས་མེད་ན་ལྟུང་བྱེད་འབའ་ཞིག་བཤགས་པར་བྱའི། དངོས་པོ་དོད་བཙལ་ནས་
སྤང་མི་དགོས་སོ། །ལྔ་པ་སྤང་བ་དང་པོ་གསུམ་དང་འབྲེལ་བའི་ཐུན་མོང་བ་ནི།
དགེ་སློང་ཐམས་ཅད་ལ་སྤང་ལྟུང་འདི་དག་ཐམས་ཅད་དུ་འབྱུང་ངམ་ཞེ་ན། འཆང་
འབྲལ་འཇོག་པའི་སྤང་བ་འདི་གསུམ་ནི། དགེ་སློང་སྲ་བརྐྱང་བཏིང་ཆགས་དང་
ལྡན་པ་ལ་མི་འབྱུང་སྟེ། སྲ་བརྐྱང་བཏིང་བའི་རྐྱེན་གྱིས་བག་ཡངས་སུ་གནང་བའི་
ཕྱིར་རོ། །སྲ་བརྐྱང་དང་བྲལ་ན་སྤང་བ་འབྱུང་མོད། གཅིག་དང་མ་བྲལ་ན་རང་
དང་བྲལ་ཡང་མི་འབྱུང་བ་དང་། རང་གི་ཆོས་གོས་དང་བྲལ་བ་ཉེས་པ་མེད་པའོ།།

གཉིས་པ་ཐུན་མོང་མ་ཡིན་པ་སོ་སོའི་མཚན་ཉིད་ལ་ལྔ། གོས་ལས་གྱུར་
པ༑ ནོར་ལས། སྣོད་སྤྱད་ལས། གོས་གཞན་ལས། སྨན་ལས་གྱུར་བའོ། །དང་
པོ་ལ་གཉིས། གོས་དངོས་ལས་དང་། གོས་ཀྱི་རྒྱུ་ལས་གྱུར་བའོ། །དང་པོ་ལ་
གཉིས། བགོ་བ་གོས་ལས་དང་། གདིང་བ་སྟན་ལས་གྱུར་བའོ། །དང་པོ་ལ་གཉིས།
གོས་ཡོད་པ་ལ་ལོག་པར་བསྒྲུབ་པ་དང་། མེད་པ་འཚོལ་བ་ལས་གྱུར་བའོ། །དང་
པོ་ལ་བཞི་ལས། འཆང་བ་ལ་གཉིས་ལས། སྤྱི་དོན་ནི། གླེང་གཞི་ཡུལ་མཉན་
ཡོད་དུ་གང་ཟག་དགེ་སློང་རབ་ཏུ་མང་པོས་ཉོན་མོངས་པ་ཟང་ཟིང་ལ་གདུ་བས་ཀུན་
ནས་བསླངས་ཏེ། ཉེས་པ་བྱ་བ་ཤོར་བ་ལ་བརྟེན་ནས་བསླབ་པ་འདི་བཅས་སོ། །རྒྱུ་
མཚན་བསླབ་པའི་གཞི་འདི་མ་བཅས་ན་རྒྱུ་དང་དབྱིབས་དང་ཁ་དོག་མི་རུང་བ་འཆང་
བར་འགྱུར་ལ། ཀོ་ལྤགས་སོགས་བཅངས་པས་སྲོག་ཆགས་ལ་གནོད་པ་དང་།
དབྱིབས་མི་རུང་བས་ཁྱིམ་པ་སོགས་དང་རྟགས་འདྲེ་བ་དང་། ཚོན་ཆེན་གྱིས་ཁ་
བསྒྱུར་བ་སོགས་ཀྱིས་ང་རྒྱལ་དང་རྒྱགས་པོ་སྐྱེ་བ་དང་། འདོད་པ་ཆེ་བ་དང་ཆོག་
མི་ཤེས་པ་དང་། བསམ་གཏན་དང་ཀློག་པའི་བར་ཆད་དུ་འགྱུར་བའོ། །ཡན་ལག་
ལ་གསུམ་ལས། གཞི་ལ། དངོས་པོ་ནི་གོས་དངོས་སུ་གྲུབ་པ་དང་། རྒྱུ་དང་དབྱིབས་
དང་ཁ་དོག་གི་སྒོ་ནས་རུང་བ་དང་། ཁྲུ་གང་གི་ཚད་དུ་ལོངས་པ་དང་། རང་དབང་
བ་དང་། གནས་སྐབས་དབང་བྱར་ཡོད་པ་དང་བྱིན་གྱིས་བརླབས་པ་དང་མ་འབྲེལ་
ལམ། འབྲེལ་ཀྱང་རྗེས་སུ་ཞུགས་པ་དང་བཅས་པ་དང་། ཟླ་བར་བཞག་པ་མིན་
པའོ། །བདག་ཉིད་སྲ་བརྐྱང་བཏིང་བ་མིན་པའོ། །ཀུན་སློང་འཆང་བར་འདོད་
པའོ། །མཐར་ཐུག་ཞག་བཅུ་གཅིག་པའི་སྐྱ་རེངས་ཤར་བའོ། ། ་
གཞུང་དོན་ལ་གཉིས། ཡན་ལག་གི་མཚན་ཉིད་དང་། ཤན་སྟོབས་ཀྱིས་

བསྐྱེད་པ་བྱེ་བྲག་ཏུ་བཤད་པའོ། །དང་པོ་ནི། གང་ལ་འཆང་བའི་སྤང་བྱར་འགྱུར་
ཞེ་ན། གནས་སྐབས་དབང་བྱར་ཡོད་ནའོ། །སུའི་ཞེ་ན། དགེ་སློང་རང་གི་ཉིད་
དོ༑ ༑ཁྱད་པར་ཇི་ལྟ་བུ་ལ་ཞེ་ན། ཞག་བཅུར་བྱིན་བརླབས་སམ་རུང་བ་མ་བྱས་
པར་རང་གི་ཉིད་ཀྱི་རྗེས་སུ་ཞུགས་པ་དང་བཅས་པ་ཉིད་དོ། །ནམ་གྱི་ཚེ་སྤང་བར་
འགྱུར་ཞེ་ན། ཞག་བཅུ་ལས་གཞན་བཅུ་གཅིག་པའི་སྐྱ་རེངས་དང་པོ་ཤར་བའི་སྐད་
ཅིག་དང་པོ་ལའོ། །དེ་ཉིད་རྒྱུན་དུ་བཅངས་ན་ཅིར་འགྱུར་ཞེ་ན། ཁ་ཅིག་ན་རེ།
དེ་ཕྱིན་ཆད་ལྟུང་བ་དེ་མ་བཤགས་ཀྱི་བར་དུ་ལྟུང་བ་གཏན་ནས་མེད་དེ། ཁ་ཉིད་
ཀྱི་གཉེན་པོ་བཏང་བའི་ཕྱིར་ཞེས་ཟེར་བ་མི་འཐད་དེ། ལྟུང་བ་གཉེན་པོའི་གཏོང་
བྱེད་མིན་པའི་ཕྱིར་དང་། རྩ་རེ་རེ་ལ་ལྟུང་བ་རེ་རེ་འབྱུང་བར་གསུངས་པ་སོགས་
དང་འགལ་བའི་ཕྱིར་རོ། །ཁ་ཅིག་དེ་ཕྱིན་ཆད་ཀྱང་ཞག་བཅུ་བཅུ་ན་སྤང་ལྟུང་རེ་
འབྱུང་སྟེ། ཊིཀྐར། ཟླ་བ་གཅིག་པའི་སྤང་བ་འདི་ལ་ཞག་བཅུ་པ་དང་པོ་དང་གཉིས་
པ་དང་གསུམ་པ་དག་ནི། ཤན་གྱི་ཕྱིར་ཕན་ཚུན་ལྟོས་པ་ནི་མེད་དོ་ཞེས་གསུངས་
པའི་ཕྱིར་ཟེར་བ་མི་འཐད་དེ། འདི་ལ་ཞེས་དང་ཤན་གྱི་ཕྱིར་ཞེས་ངེས་པར་བཟུང་
བའི་ཕྱིར་རོ། །དེས་ན་དེ་ཕྱིན་ཆད་ཞག་རེ་རེ་ལ་སྤང་བ་རེ་རེར་འགྱུར་ཏེ། གནང་
ལ་ཚད་བཟུང་ཡིན་པའི་ཕྱིར་དང་། སྨན་གསོག་འཇོག་ཏུ་གྱུར་བ་ཞག་རེ་རེ་ལ་སྤང་
བར་གསུངས་པའི་ཕྱིར་དང་། ཁྱིམ་བཞི་པ་ལ་སོགས་པའི་སྒོ་གཏན་འདས་པ་ལ་
ཁྱིམ་རེ་རེ་ལ་ལྟུང་བྱེད་དུ་གསུངས་པ་དང་རྒྱུ་མཚན་མཚུངས་པའི་ཕྱིར་རོ། །ཚུལ་
དེ་ནི་ཟླ་སྤང་སོགས་ལའང་སྦྱར་རོ། །ཡུལ་གང་ལ་རང་གི་ཉིད་ཡོད་ན་སྤང་བར་
འགྱུར་ཞེ་ན། གོས་ལ་ཡིན་གྱི་ལྷུང་བཟེད་དང་སྨན་ལ་མིན་ནོ། །ཚད་ཇི་ཙམ་ཞེ་
ན༑ ལྟེ་བའི་དཀྱིལ་འཁོར་དང་པུས་མོའི་ལྷ་ངའི་ཚིགས་གཉིས་ཏེ་འཁོར་གསུམ་

  
ཁེབས་པའི་གོས་ཀྱི་མཐའ་སྟེ་ཁྱོན་གྱི་ཚད་ལའོ། །རང་ཚད་ཀྱི་དབང་དུ་བྱས་པའོ།།
དེ་ལྟ་བུ་ཐམས་ཅད་ཀྱང་མིན་ཏེ་བྱིན་གྱིས་བརླབས་པ་དང་མ་འབྲེལ་བའི་གོས་ལའོ།།
གཉིས་པ་ནི། བྱིན་གྱིས་བརླབས་པ་དང་འབྲེལ་ཀྱང་རང་གི་ཉིད་ཀྱི་རྗེས་སུ་ཞུགས་
པ་དང་བཅས་པ་ལ་སྤང་བར་འགྱུར་རོ། །གོས་དེ་ནི་གཉིས་ཏེ། ཚེས་གཅིག་ལྟ་
བུ་ལ་རྙེད་ནས་བྱིན་རླབས་སོགས་མ་བྱས་པར་བཞག་པའི་ཚེ་རྒྱུན་འབྲེལ་བ་དེ་གོས་
རང་ལས་བྱུང་བ་ན་རང་ལས་བྱུང་བའི་དང་། དེའི་ཚེས་ལྔ་ལྟ་བུ་ལ་རྙེད་པའི་གོས་
ནི་སྔར་རྙེད་ལས་རྗེས་སུ་ཞུགས་པ་དེ་བྱུང་བས་ན་གཞན་ལས་བྱུང་བའིའོ། །འདི་
ལ་བྱིན་རླབས་དང་འབྲེལ་ཡང་སྤང་བར་འགྱུར་ཏེ། དེས་སྔར་རྙེད་ཀྱི་རྗེས་ཞུགས་
ཉམས་པར་བྱ་མི་ནུས་པའི་ཕྱིར་རོ། །གཞན་ལས་བྱུང་བ་ཕྱིས་རྙེད་པ་བྱིན་གྱིས་
བརླབས་པ་དང་འབྲེལ་བ་རང་ཞུགས་དང་བཅས་པ་འདི་ལ་སྔར་རམ་རང་དང་དུས་
མཉམ་དུ་བྱིན་གྱིས་མ་བརླབས་པའི་གོས་རང་གི་ཉིད་ཀྱི་རྗེས་ཞུགས་དང་བཅས་པ་
གཞན་ཡོད་ན། སྔར་རྙེད་བྱིན་གྱིས་མ་བརླབས་པ་རང་གི་རྗེས་ཞུགས་དང་བཅས་
པ་དེའི་ཤན་ཞག་ཏུ་ཡོད་པ་ཚུན་ཆད་ནས་བརྩམས་ཏེ། སྔ་མས་ཞག་བཅུ་འདས་
པ་ན་བྱིན་གྱིས་བརླབས་པའི་གོས་ཤན་དང་འབྲེལ་བ་དེ་ལ་ཡང་སྤང་བར་འགྱུར་རོ།།
འཆང་བའི་སྤང་བའོ། །
གཉིས་པ་འབྲལ་བའི་སྤང་བ་ལ་གཉིས་ལས། རྣམ་འབྱེད་ཀྱི་སྐབས་ནས་
འབྱུང་བ་ལ་གཉིས། བསླབ་བྱ་དང་། རྣམ་གཞག་གོ །དང་པོ་ལ་གསུམ་ལས།
གདིང་བ་དང་འབྲེལ་བའི་བསླབ་བྱ་ནི། གདིང་བ་བྱིན་གྱིས་བརླབས་པ་དང་བྲལ་
བ་ལ་ནི། ཉིན་མཚན་འདས་པ་ལ་བརྟེན་པའི་ཉེས་པ་མེད་དེ། །ཆོས་གོས་གསུམ་
ལས་དགག་བྱ་ཆུང་བའི་ཕྱིར་རོ། །དེ་ཡང་སྡོམ་པ་ལེན་པ་དང་བསྲུང་བ་དང་། ཤི་

བྲལ་གྱི་ནད་གཡོག་ལ་ཡང་དགོས་པར་ཆོས་གོས་གསུམ་དང་འདྲ་བར་སྣང་བས་
འབྲལ་ཡང་འདྲ་བར་འབྱུང་ངམ་སྙམ་པའི་དོགས་པ་བསལ་བའོ། །འོ་ན་ཐམས་
ཅད་དུ་ཉེས་པ་མེད་དམ་ཞེ་ན། གདིང་བ་མེད་པ་ལ་ཉེས་པ་གསུམ་སྟེ། ཞག་ཏུ་
མི་ལྡན་པ་དང་། གནས་མལ་ལ་ལོངས་སྤྱོད་པ་དང་། ལྡོག་བསམ་མེད་པར་བཞག་
སྟེ་འགྲོ་བའི་ཉེས་པའོ། །རང་གིས་བྱིན་གྱིས་བརླབས་པ་ཡོད་ན། མཚམས་ཐ་དད་
ན་ཡོད་ཀྱང་ཉེས་པ་སྔ་མ་མེད་ལ། གཉིས་པ་ནི། རུང་བ་ཚད་ལྡན་ཡིན་ན་བྱིན་
གྱིས་མ་བརླབས་པ་དང་གཞན་དབང་བས་ཀྱང་གོ་ཆོད་དོ། །ཉེས་པ་གསུམ་པ་འགོག་
ཚུལ་ནི། གལ་ཏེ་དེང་ཉིད་ཕྱིར་བཟློག་ཅིང་གནས་པར་བྱའོ་སྙམ་པ་མེད་ན་གདིང་
བ་བཞག་སྟེ་འགྲོ་བར་མི་བྱའོ། །དེ་ལྟར་བསམས་ཏེ་སོང་ནས་ཕྱིར་བཟློག་པའི་དུས་
མ་འབྱོར་ན་གདིང་བ་དེ་བརྙས་ཏེ་དེར་གནས་པར་བྱའོ། །གདིང་བ་བརྙས་ཀྱང་
མ་རྙེད་ན་ཇི་ལྟར་བྱ་ཞེ་ན། མ་རྙེད་ན་བླ་གོས་བཞི་ལྟབ་ཏུ་བྱས་པའི་སྟེང་དུ་ཡུན་
རིང་དུ་མི་ཉལ་བར་བྱའོ། །གཉིས་པ་རས་ཆེན་དང་འབྲེལ་བའི་བསླབ་བྱ་ནི། སྣམ་
སྦྱར་གཞག་པར་མི་འོས་པའི་གནས་སུ་དབྱར་གྱི་རས་ཆེན་ཡང་གཞག་པར་མི་བྱའོ།།
ཆར་འབབ་ན་དབྱར་གྱི་རས་ཆེན་མི་གཞག་གོ །བགྲོད་པར་བྱ་བ་ཆུ་ཀླུང་གིས་ཆོད་
པ་ལ་ཡང་རས་ཆེན་མི་གཞག་གོ །ཆར་འབབ་པ་དང་ཆུ་ཀླུང་གིས་ཆོད་པ་དེ་གཉིས་
ཡོད་པར་དོགས་པར་ཡང་རས་ཆེན་མི་གཞག་སྟེ། རས་ཆེན་ནི་ཆར་ཆུ་དེ་བསྐྱབ་
པའི་ཆེད་ཡིན་པའི་ཕྱིར། གསུམ་པ་སྣམ་སྦྱར་དང་འབྲེལ་བའི་བསླབ་བྱ་ནི། དགེ་
སློང་དང་བཅས་པ་ཉིད་དང་། སྒོ་གླེགས་དང་བཅས་པ་ཉིད་དུ་བཅས་པའི་གནས་
དང་། ཆར་འབབ་པ་དང་། ཆར་འབབ་ཏུ་དོགས་པ་དང་། བགྲོད་པར་བྱ་བ་ཆུ་
ཀླུང་གིས་ཆོད་པ་ཉིད་ལྟ་བུ་མེད་ན། དགེ་འདུན་གྱིས་སྣམ་སྦྱོར་དང་མི་འབྲལ་བའི་

  
གནང་བ་མ་བྱིན་པ་དང་། སྲ་བརྐྱང་མ་བཏིང་བས་སྣམ་སྦྱར་མེད་པར་གར་ཡང་
འགྲོ་བར་མི་བྱའོ། །དགེ་སློང་གིས་ཆར་འབབ་པ་སོགས་ཀྱི་རྐྱེན་གྱིས་སྣམ་སྦྱར་
མེད་པར་གྲོང་གཞན་དུ་སོང་བ་ན། བར་ཆད་ཀྱི་དབང་གིས་ཉི་མ་དེ་ཉིད་ལ་རང་
གི་གནས་སུ་ཕྱིན་པར་མི་འགྱུར་ན། རང་གི་ཆོས་གོས་སྣམ་སྦྱར་གྱི་བྱིན་རླབས་བྱུང་
སྟེ་ཁྱིམ་པ་ཡན་ཆད་ཀྱི་གོས་གཞན་ལ་སྣམ་སྦྱར་དུ་བྱིན་གྱིས་རློབ་པ་ནི་འབྲལ་སྤང་
དང་མི་ལྡན་པའི་ཉེས་པ་མི་འབྱུང་བའི་ཐབས་སམ། ཆོ་གའི་རྣམ་པའོ། །སྣམ་སྦྱར་
ལྕི་བ་ཉིད་ཡིན་ན་རྒན་པོ་དང་ནད་པ་དག་ལ་སྣམ་སྦྱར་དང་མི་འབྲེལ་བའི་གནང་བ་
སྦྱིན་ནོ། །བླ་གོས་དང་མཐང་གོས་ལ་གནང་བ་འདི་མི་བྱའོ།།
གཉིས་པ་ལྟུང་བ་རྣམ་གཞག་ལ་གཉིས་ལས། སྤྱི་དོན་ལ། ཡུལ་མཉན་
ཡོད་དུ་གང་ཟག་དགེ་སློང་རབ་ཏུ་མང་པོས་ཆོས་གོས་སྟོད་གཡོགས་སྨད་གཡོགས་
་དང་བཅས་པས་ལྗོངས་བརྒྱུས་པས་དང་། རང་གི་ལུས་མ་སྦས་པས་དང་། གཞན་
གྱི་བྱ་བ་ཤོར་བའོ། །རྒྱུ་མཚན་ལུས་མ་བཀཾབ་པས་མ་དད་པ་དང་ཆོས་གོས་ཆུད་
ཟ་བའོ། །ཡན་ལག་ལ་གསུམ་ལས། དངོས་པོ་ཆོས་གོས་གསུམ་ལས་གང་ཡང་
རུང་བ། རང་གི་བྱིན་རླབས་ཅན་རུང་བ་ཚད་ལྡན་སོགས་དང་། བདག་ཉིད་གནང་
བ་ཐོབ་པ་དང་སྲ་བརྐྱང་བཏིང་བ་དགོན་པ་བར་ཆད་དང་ལྡན་པ་རྣམས་མིན་པའོ།།
གནས་ནི་ཆོས་གོས་དེའི་གནས་ཉེ་འཁོར་དང་བཅས་པ་ལས་གཞན་པའོ། །ཀུན་སློང་
རང་དགར་འབྲལ་འདོད་རྒྱུན་མ་ཆད་པའོ། །སྦྱོར་བ་འབྲལ་བར་རྩོམ་པའོ། །མཐར་
ཐུག་ཞག་གཅིག་གི་མཚན་མོ་མཐའ་འདས་པའོ། །གཞུང་དོན་ལ་གཉིས་ལས། མདོར་
བསྟན་ནི། འབྲལ་སྤང་གི་ལྟུང་བའི་བྱེད་པ་པོ་གང་ཞེ་ན། ཆོས་གོས་བྱིན་གྱིས་བརླབས་
པ་དང་། གང་ཟག་མི་འབྲལ་བའི་གནང་བ་མ་ཐོབ་པ་ནི་ལྟུང་བའི་བྱེད་པ་པོ་ཉིད་

ཡིན་ནོ། །གནས་སྐབས་གང་ལ་གང་ཟག་དེ་བྱེད་པ་པོ་ཡིན་ཞེ་ན། ཆོས་གོས་དེའི་
གནས་ཉེ་འཁོར་དང་བཅས་པ་ནས་གནས་གཞན་ན་གནས་པའི་དགེ་སློང་ལ་སྐྱ་རེངས་
དང་པོ་ཤར་བའི་ཚེ་ནའོ། །
གཉིས་པ་རྒྱས་བཤད་ལ་གསུམ། གནས་ཀྱི་མཚན་ཉིད། ཉེ་འཁོར་གྱི་མཚན་
ཉིད། གནས་དང་ཉེ་འཁོར་གཅིག་པའི་མཚན་ཉིད་བསྟན་པའོ། །དང་པོ་ལ་ལྔ་
ལས། དང་པོ་མངོན་པར་བསྒྲུབ་པའི་གནས་ནི། གཙུག་ལག་ཁང་གང་ལ་མཚམས་
བྱས་པ་ལ་ནི་མཚམས་དེ་ཉིད་གནས་ཀྱི་མཐའ་ཡིན་ལ། ཡོལ་བ་དང་རྩིག་པ་ལ་སོགས་
པ་དག་ཀྱང་མཚམས་ཡིན་ནོ། །གཉིས་པ་བདག་པོས་བྱེ་བྲག་ཏུ་བྱས་པའི་མཚམས་
ནི༑ ལུང་གི་བར་སྡོམ་ནི། ཁྱིམ་གཅིག་དང་ནི་ཁྱིམ་གཉིས་དང་། །ཁྱིམ་གྱི་ཚོགས་
དང་ལྡན་པ་དང་། །རྩིག་པ་རིབ་མ་འོབས་བསྐོར་དང་། །རྣམ་བཞིར་བྱ་བ་གྲོང་
དང་ཁྱིམ། །སྟེན་འགྲོ་བུ་སྟེགས་ཚོང་རྡལ་དང་། །ཚོང་ཁང་དགྲ་ཁང་གཡུལ་དང་ནི།།
གཡུལ་ཚོམས་གྲུ་དང་ཤིང་རྟ་དང་། །ཤིང་ལྗོན་ཀུན་དགའ་ར་བ་ཡིན། །ལམ་དུ་
འགྲོ་འགྲེང་འདུག་ཉལ་དང་། །ཐད་ཀར་ཡང་ནི་དེ་བཞིན་ཏེ། །མཚམས་གཞན་
ཉལ་བ་ཐ་མ་ཡི། །སྡེ་ཚན་ཡང་དག་བསྡུས་པ་ཡིན། །ཞེས་གསུངས་པའི་རྣམ་བཞིར་
བྱ་བའི་གནས་བཅུ་གཉིས་མདོ་འདི་གཉིས་ཀྱིས་བསྡུས་བ་ཡིན་ལ། དེ་ལ་རྣམ་པ་
བཞི་ནི་གྲོང་ཉེ་འཁོར་གཅིག་པ་དང་ཐ་དད་པ་གཉིས། གྲོང་རབ་ཏུ་མང་པོ་ལ་ཡང་
གཉིས་སོ། །དེ་བཞིན་དུ་ཁྱིམ་ལ་སོགས་པ་ལའང་ཤེས་པར་བྱའོ། །དེ་ལ་གྲོང་ཉེ་
འཁོར་གཅིག་པ་ནི་གྲོང་གང་ན་སྐྱེད་མོས་ཚལ་ལམ་འདུན་སའམ་ལྷའི་གནས་གཅིག་
ཡོད་པའོ། །དེའི་ཉེ་འཁོར་སོ་སོ་ཐ་དད་པའོ། །ཐུན་མོང་བ་ལྷའི་གནས་སོ། །གྲོང་
ཉེ་འཁོར་ཐ་དད་པ་ནི་དེ་དག་མང་པོ་ཡོད་པའོ། །ཐུན་མོང་བ་ནི་མེད་དོ། །གྲོང་

རབ་ཏུ་མང་པོའི་གཉིས་ཀྱང་ཚུལ་གཅིག་གོ །ཁྱིམ་ཉེ་འཁོར་གཅིག་པ་ནི་མི་གཅིག་
གིའམ། སྤུན་སྒོ་མ་བྱེ་བའི་ཁྱིམ་མོ། །དེའི་ཉེ་འཁོར་ནང་ཐམས་ཅད་དང་ཕྱི་རོལ་
འདོམ་གང་ངམ། གང་དུ་དེ་དག་རྡུང་བར་བྱེད་པ་དང་རྡོ་བར་བྱེད་པ་ལ་སོགས་
པའོ། །ཐ་དད་པ་ནི་མི་ཐ་དད་པའམ། སྤུན་སྒོ་བྱེ་བའི་ཁྱིམ་མོ། །དེའི་ཉེ་འཁོར་
གང་ཞེ་ན། སོ་སོ་ཐ་དད་པའོ། །ཐུན་མོང་བ་ནི་སྒོའོ། །ཁྱིམ་རབ་ཏུ་མང་པོའི་
གཉིས་ཀྱང་ཚུལ་འདྲ་ལ་ཐུན་མོང་བ་ནི་མེད་དོ། །དེ་བཞིན་དུ་གཞན་རྣམས་ཀྱང་
ཤེས་པར་བྱ་ལ་མུ་སྟེགས་ཅན་ལ་ལྟ་བ་གཅིག་པ་དང་ཐ་དད་པ་སྦྱར་བར་བྱའོ། །དེ་
དག་གི་ཉེ་འཁོར་གཅིག་པ་རྣམས་ཀྱི་གནས་དང་། ཉེ་འཁོར་གང་ཡང་རུང་བར་
བདག་ཉིད་གང་རུང་དུ་ཆོས་གོས་བཞག་ན་འབྲལ་བར་མི་འགྱུར་རོ། །དེ་བཞིན་
དུ་ཐུན་མོང་བ་རྣམས་སུའང་འབྲལ་བར་མི་འགྱུར་རོ། །རྣམ་པ་གཉིས་པ་རྣམས་
ཀྱི་ཐུན་མོང་བ་ནི་སྟོན་འགྲོ་རོལ་མོ་མཁན་གྱི་བྱེ་བྲག་སྟེ། དེའི་རྒྱལ་མཚན་གྱི་ཤིང་
ངོ༌། །དེ་ནི་དེའི་ཁྱིམ་གྱི་མཚན་མའོ། །མུ་སྟེགས་ཅན་གྱི་ལྷའི་གནས་སོ། །ཚོང་
རྡལ་ཟོང་འཚོང་བར་བྱེད་པའི་གནས་སོ། །དེའི་བཞག་སྟེགས་ཏེ་བཞག་པའི་སྤང་
ལེབ་བོ། །ཚོང་ཁང་ཟོང་བཅེར་བའི་གནས་སོ། །དེའི་འདུག་སྟེགས་ཏེ་ཚོང་པ་འདུག་
སྟེ་ཚོང་བྱེད་པའོ། །དགྲ་ཁང་བསྲུང་བའི་གནས་སོ། །དེའི་ཡ་གད་དེའི་སྐས་སོ།།
གཡུལ་གྱི་ནི་དེའི་དཀྱིལ་ཏེ་གཏོར་མ་ལ་སོགས་བྱེད་པའམ། འབྲུ་སྤུང་བའམ། བ་
ལང་སྐོར་བར་བྱེད་པའོ། །གཡུལ་ཚོམས་ཀྱི་སྒོའོ། །གྲུའི་གྲུ་གདོང་ངོ་། །ཤིང་
རྟའི་ཁ་ལོ་བའི་གནས་སོ། །ཀུན་དགའ་ར་བ་ནི་མེ་ཏོག་གི་ར་བ་སྟེ་དེའི་ཁྲོན་པའོ།།
བདག་པོ་གཅིག་ཉིད་མིན་པ་དུ་མའི་ཁྱིམ་སོ་སོའི་བར་གྱི་སྒོ་དང་ར་བ་ལ་སོགས་པའི་
མཚམས་རྣམས་ནི་གནས་ཐ་དད་པ་ཉིད་ཡིན་པས་གང་རུང་དུ་རང་ཉིད་གནས་གང་

རུང་དུ་ཆོས་གོས་བཞག་ན་འབྲལ་ལོ། །ཤུགས་ལ་བདག་པོ་གཅིག་པའི་བར་གྱི་
མཚམས་རྣམས་ཀྱང་གཅིག་ཡིན་པར་བསྟན་ལ། དེ་གསལ་བར་བསྟན་པ་ནི་ཁྱིམ་
པ་ནོར་ལས་དད་པ་ཐ་དད་པ་མིན་པ་དང་། མུ་སྟེགས་ཅན་རྣམས་ལྟ་བ་ལས་དད་
པ་ཐ་དད་པ་མིན་པ་རྣམས་ཀྱི་བར་གྱི་མཚམས་རྣམས་ཀྱང་ཐ་དད་པ་མིན་ལ། །ཐ་
དད་ན་ཐ་དད་པ་ཡིན་ཏེ། ཁྱིམ་པ་ནོར་ལྷུར་བྱེད་ལ་རབ་ཏུ་བྱུང་བ་རྣམས་ལྟ་བ་ལྷུར་
བྱེད་པའི་ཕྱིར་རོ། །གསུམ་པ་སྐྱེ་བས་བསྒྲུབ་པའི་གནས་ནི། ཤིང་ལྗོན་པ་གཅིག་
གི་ཡལ་ག་དང་ཡལ་ག་ཕྲ་མོ་ཕན་ཚུན་མ་རེག་པ་རྣམས་ནི་ཐ་དད་ཡིན་པས་གཅིག་
ཏུ་ཆོས་གོས་བཞག་ནས་གཅིག་ཏུ་སྐྱ་རེངས་འཆར་ན་འབྲལ་བར་འགྱུར་རོ། །ཡལ་
ག་རྣམས་གྱེས་པའི་མཚམས་ཀྱི་རྩ་བ་ནི་ཡལ་ག་དང་ཡལ་ག་ཕྲ་མོ་དེ་དག་གི་ཐུན་
མོང་བ་ཡིན་ནོ། །རྩ་བའི་རྩ་བ་དེའི་འོག་ན་ཡལ་ག་མེད་པ་སྡོང་པོ་གཅིག་ཏུ་གྱུར་
བ་དང་། ལ་སོགས་པ་དེ་མན་ཆད་ས་གཞི་ལ་ཐུག་པའི་བར་རྣམས་ནི་ཡལ་ག་དང་
ཡལ་ག་ཕྲ་མོ་དང་རྩ་བ་ལ་སོགས་པའི་ཐུན་མོང་ཡིན་ནོ། །ཤིང་ལྗོན་པའི་ཡལ་ག་
དང་ལོ་མ་རེག་པའི་ཤིང་ལྗོན་པ་རྣམས་ནི་གནས་གཅིག་པ་ཉིད་དོ། །ཤིང་ལྗོན་པ་
དེའི་ཚེ་འོག་མར་ཆོས་གོས་སྦྱངས་པ་ནི། ཁང་བའི་སྟེང་གཡོགས་པའི་ཆ་འོག་མར་
ཆོས་གོས་སྦྱངས་ཏེ། ས་གཞིར་རང་སྐྱ་རེངས་འཆར་ན་འབྲལ་བར་མི་འགྱུར་བ་
དང་འདྲའོ། །བཞི་པ་བསྐྱོད་དུ་རུང་བའི་གནས་ནི་གྲུ་དང་ཤིང་རྟ་དག་གི་ཡང་ཆ་
འོག་མར་སྦྱངས་པ་སྟེང་གཡོགས་དང་འདྲའོ། །ལྔ་པ་མཚམས་མེད་པའི་གནས་
ནི་དགོན་པ་ལ་སོགས་པ་མཚམས་མེད་པ་ལ་ནི། ལག་པ་དང་རྐང་པ་ལ་སོགས་པ་
ཡན་ལག་གིས་ཁྱབ་བྱ་གནས་ཀྱི་མཐའོ། །
གཉིས་པ་ཉེ་འཁོར་གྱི་མཚན་ཉིད་ལ་གསུམ་ལས། རྩོམ་པ་གཅིག་པའི་ཉེ་

འཁོར་ནི། སྟེང་འོག་ཕྱོགས་དང་བཅས་པ་ཁོ་ར་ཁོར་ཡུག་ཏུ་འདོམ་རེ་རེའོ། །དམིགས་
བསལ་ནི་རྩིག་པས་བསྐོར་བའི་གྲོང་ལ་ནི་ཇི་ཙམ་དུ་བ་ལང་དྲུག་གིས་དྲང་དགོས་པ་
དང་ལྡན་པའི་ཤིང་རྟ་རྨིག་མས་གང་བ་ཅན་གྱི་ལམ་གྱིས་ཁྱབ་པའམ། བྱ་གག་སྤར་
ནས་འདུག་པའི་ལམ་གྱིས་ཁྱབ་པ་ཉེ་འཁོར་ཡིན་ནོ། །ཤིང་གི་རིབ་མས་བསྐོར་བའི་
གྲོང་ལ་ནི། རིབ་མའི་དྲུང་ནས་ར་ལུག་འགྲོ་བའི་རྡུལ་གྱིས་ཁྱབ་པའམ། མི་རང་
བཞིན་གྱིས་ངོ་ཚ་དང་ལྡན་པ་བཤང་བ་བྱེད་དུ་འགྲོ་བའི་ལམ་གྱིས་ཁྱབ་པ་གང་རུང་
ཉེ་འཁོར་ཡིན་ནོ། །འོབས་ཀྱིས་བསྐོར་བའི་གྲོང་ལ་ནི་སྐས་གདང་བུ་བཅུ་གཉིས་
པའི་སྲིད་ཀྱི་ཚད་ཀྱི་ལམ་གྱིས་ཁྱབ་པའམ། ཕྱག་དར་བོར་བའི་བོང་བ་རགས་པ་
རང་ཤུགས་ཀྱིས་འདྲིལ་བའི་ལམ་གྱིས་ཁྱབ་པ་གང་རུང་ཉེ་འཁོར་ཡིན་ནོ། །གཉིས་
པ་ཉེ་བར་སྤྱོད་པའི་ཉེ་འཁོར་ནི། གནས་དེའི་འཕྲལ་གྱི་བྱ་བ་འདྲུ་བ་བརྔོ་བ་འཐག་
པ་ཁྱེའུ་སུས་བྱེད་པ་དང་། འཕྲལ་གྱི་འགྲོ་བ་དང་འདུག་པ་དང་། རྡུལ་དག་གིས་
གནས་དེར་གཏོགས་པ་ཁྱབ་པ་ཉེ་འཁོར་ཡིན་ནོ། །གསུམ་པ་ལམ་གྱི་ཉེ་འཁོར་ནི་
མཚམས་མེད་པའི་ལམ་དུ་དགེ་སློང་དང་ཐ་དད་པ་མིན་པར་འགྲོ་བ་དགེ་སློང་གི་ཆོས་
གོས་འཁྱེར་བའི་མི་ལ་ནི་འདོམ་བཞི་བཅུ་རྩ་དགུ་ཚུན་ཆད་ཉེ་འཁོར་ཡིན་ནོ། །གཞན་
དབང་བའི་མཚམས་གཞན་ནི་དྲུང་ན་འདུག་ཀྱང་ཉེ་འཁོར་མིན་ཏེ། མཚམས་རྣམ་
པར་བཞག་པ་ནི་རང་དབང་ཐ་དད་པའི་ཕྱིར་རོ། །གསུམ་པ་གནས་དང་ཉེ་འཁོར་
གཅིག་པའི་ཚད་བསྟན་པ་ནི། ཕྱོགས་ཐམས་ཅད་དུ་ཤིང་ལྗོན་པའི་ཡལ་ག་དང་ལོ་
མ་ལ་སོགས་པ་འབྲེལ་བ་དང་། གྲོང་ཁྱེར་གྱི་སྟེང་ལ་སོགས་པ་འབྲེལ་བ་དང་། ཐག་
པས་འབྲེལ་བ་ལ་སོགས་པས་ཁྱབ་པའི་གནས་སུ་དབུས་ནས་བརྩམས་ཏེ་ཕྱོགས་ཐམས་
ཅད་དུ་རྒྱང་གྲགས་གཅིག་གི་ནང་ཚུན་ཆད་ཉེ་འཁོར་ཡིན་ལ་དེ་ཕན་ཆད་མཚམས་

ཐ་དད་པ་ཡིན་ནོ། །འབྲལ་བའི་སྤང་བ་རྣམ་པར་འབྱེད་པའོ། །
གཉིས་པ་ཞུ་བའི་སྐབས་ནས་འབྱུང་བ་ལ་གཉིས་ལས། གང་དང་འབྲལ་
བ་དངོས་པོའི་སྤྲོས་པ་ནི་ཆོས་གོས་བྱིན་རླབས་ཅན་དམ་དུམ་དུ་གྱུར་བ་ལ་བྱིན་གྱིས་
བརླབས་པ་མེད་པར་མི་འགྱུར་ཏེ། །བྱིན་རླབས་ནི་རང་གི་ཉིད་ལ་བརྟེན་པ་ཡིན་
ལ༑ དེ་ལ་རང་གི་ཉིད་དང་མི་འབྲལ་བའི་ཕྱིར་རོ། །དེས་ན་སྔར་བྱིན་གྱིས་བརླབས་
པ་ཡིན་ན་དམ་དུམ་དུ་སོང་ཡང་འབྲལ་སྤང་བསྐྱེད་དོ། །འཆང་སྤང་ལྟ་བུ་བྱུང་བའི་
གོས་སྤང་བ་ལ་སྲ་བརྐྱང་མ་གཏོགས་པའི་བྱིན་རླབས་མི་འཆགས་པ་མིན་ནོ། །དགེ་
འདུན་གྱི་ཆོས་གོས་ལ་སོགས་པ་ལ་ཡང་གང་ཟག་གི་བྱིན་རླབས་མི་འཆགས་པ་མིན་
ནོ༑ ༑དགེ་འདུན་གྱི་ཆོས་གོས་གང་ཟག་གིས་བྱིན་གྱིས་བརླབས་པ་དེ་ལས་འབྲལ་
བའི་སྤང་བ་འབྱུང་སྟེ། འབྲལ་བའི་རྒྱུ་ནི་བྱིན་གྱིས་བརླབས་པ་ཡིན་གྱི་རང་གི་ཉིད་
ནི་མིན་པའི་ཕྱིར་རོ། །གཉིས་པ་གང་དུ་འབྲལ་བ་གནས་ཀྱི་སྤྲོས་པ་ནི། ལྟ་མཚན་
མི་མཐུན་པ་གཞན་གནས་པས་གཞན་དགེ་སློང་གི་གནས་མི་ཉམས་སོ། །ཆོས་འདི་
པ་དང་མུ་སྟེགས་ཅན་གྱི་གནས་གང་རུང་དུ་རང་ཉིད་འདུག །གང་རུང་དུ་ཆོས་
གོས་བཞག་ན་འབྲལ་བར་འགྱུར་ཏེ། ཆོས་གཞན་པ་མུ་སྟེགས་པ་དང་། ཆོས་འདི་
པ་དག་ནི་སྔར་ལྟ་བ་ལས་དད་པ་ཐ་དད་པ་དག་གི་གནས་ནི་ཐ་དད་པའོ་ཞེས་བྱ་བས་
མ་འཕངས་པ་མིན་པའི་ཕྱིར། སྔར་སྒོ་ལ་སོགས་པ་ཐུན་མོང་དུ་བསྟན་པ་དག་གིས་
སྒོ་ཁང་ཡང་མ་བསྡུས་པ་མིན་པས་མཚམས་ཐ་དད་པའི་གྲོང་དུ་ཆོས་གོས་བཞག་
ནས་སྒོ་ཁང་དུ་རང་ཉིད་སྐྱ་རེངས་འཆར་ན་འབྲལ་བར་མི་འགྱུར་རོ། །ནོར་ལས་
དད་པ་ཐ་དད་པ་ཞེས་སོགས་ཀྱིས་ཕ་དང་བུ་དག་ཀྱང་མ་འཕངས་པ་མིན་ནོ། །ནོར་
ལས་དད་པ་ཐ་དད་པ་དང་ཐ་མི་དད་པའི་སྒོ་ནས་ཕ་དང་བུ་དག་གི་ཁྱིམ་མཚམས་

ཐ་དད་པ་དང་ཐ་དད་པ་མིན་པ་ལྟར་ལྷུང་བཟེད་ཁ་བུབ་ལ་སོགས་པའི་ཁྲིམས་སུ་བྱ་
བས་སྤངས་པ་ཉིད་ཀྱང་དེ་དང་འདྲ་བར་ནོར་གཅིག་པའི་ཕ་སྤངས་ན་བུ་ཡང་སྤངས་
པར་འགྱུར། ནོར་ཐ་དད་བའི་ཕ་སྤངས་ཀྱང་བུ་སྤངས་བར་མི་འགྱུར་རོ། །ཉལ་
པོ་བྱེད་པར་གཤོམ་པ་ཉིད་ཀྱང་ནོར་ཐ་དད་དང་ཐ་དད་མིན་པའི་སྒོ་ནས་ཐ་དད་དང་
ཐ་དད་མིན་པར་བསྟན་ཏོ། །དེས་ན་ཁྱིམ་གཅིག་ན་སྐྱེས་པ་དུ་མ་ཉལ་པོ་བྱེད་པར་
གཤོམ་པ་ལ་དགེ་སློང་གིས་ཕྱིས་གནོན་བྱས་ན་སྐྱེས་པ་དེ་དག་ནོར་ཐ་དད་ན་ཐ་དད་
དུ་འགྱུར། ནོར་གཅིག་ན་ལྟུང་བ་ཡང་གཅིག་ཏུ་འགྱུར་རོ། །གཙུག་ལག་ཁང་
དང་གྲོང་གཉིས་ཀ་ལ་ཉེ་འཁོར་འབྲེལ་བར་ཡོད་པ་ན་གྲོང་ལ་ཇི་སྐད་བཤད་པའི་ཉེ་
འཁོར་དེ་ཡོད་པ་ནི་གཙུག་ལག་ཁང་གི་ཉེ་འཁོར་ཉིད་མིན་པས་དེར་ཆོས་གོས་གཞག་
སྟེ་སྐྱ་རེངས་འཆར་ན་འབྲལ་བར་འགྱུར་རོ། །འབྲལ་བའི་སྤང་བ་ཞུ་བའི་སྐབས་
སོ༑ ༑འབྲལ་བའི་སྤང་བའོ།། །།
གཉིས་པ་ཟླ་བས་སྤང་བ་ལ་གཉིས་ལས། རྣམ་འབྱེད་ཀྱི་སྐབས་ནས་འབྱུང་
བ་ལ་གཉིས། ལྟུང་བ་རྣམ་གཞག་དང་། བསླབ་བྱའོ། །དང་པོ་ལ་གསུམ་ལས།
ཞག་བཅུ་པ་དང་འདྲ་བར་བསྟན་པ་ནི་འདྲའོ། །གང་གི་ཚེ་འདྲ་ན་གོས་ཕྱི་མས་ཁ་
བསྐང་བ་ལ་རེ་བ་མེད་པའི་ཚེ་ན་འདྲ། གང་འདྲ་ན་འཁོར་གསུམ་ཁེབས་པའི་ཚད་
པས་ཆུང་བ་འདྲ། དེ་ཡང་ཁྱད་པར་ཇི་ལྟ་བུ་ནི། ཁྲུ་གང་ཡན་ཆད་ཀྱང་སྟེ། དེ་
བས་ཆུང་བ་ནི་འདྲ་བ་མིན་ནོ། །གང་དང་འདྲ་ན། འཁོར་གསུམ་ཁེབས་པའི་ཚད་
དུ་ཆོག་པ་དང་འདྲ། ཇི་ལྟར་འདྲ་ན། ཞག་བཅུ་ལས་འདས་ན་སྤང་བ་འབྱུང་བར་
འདྲ། དགོས་པ་ནི། འདི་ཡང་སྤང་བ་གཉིས་སུ་འགྱུར་བ་དང་། གོས་ཟླ་བར་
བཞག་ཏུ་རུང་བ་ལ་ཁ་བསྐང་བ་ལ་རེ་བ་ཡོད་པར་གོ་བའོ། །འདི་ལ་ཆོས་གོས་ཀྱི་

  རྒྱུ་བྱའོ་སྙམ་པ་དང་། ཕྱི་མས་ཁ་བསྐང་ངོ་སྙམ་པ་དང་། དེ་གཉིས་ཀྱིས་འདང་
ངོ་སྙམ་པ་དང་། ཟླ་བའི་ནང་དུ་འགྲུབ་བོ་སྙམ་དུ་རེ་བ་དགོས་པར་བསྟན། རང་
གི་ཆོས་གོས་རུང་ཚད་ལྡན་སོགས་བྱིན་གྱིས་བརླབ་པའམ། བརླབ་པར་བྱ་བ་ཡོད་
པ་ཉིད་ན་ཡང་ཆུང་བ་ཁྲུ་གང་ཡན་ཆད་ཆོག་པ་དང་འདྲའོ། །དེས་ན་ཆོས་གོས་གསུམ་
མ་གཏོགས་པའི་ཕྱིར་དུ་ཟླ་བར་བཞག་ཏུ་མི་རུང་ངོ་། །གཉིས་པ་ཡན་ལག་གི་མཚན་
ཉིད་ལ་གཉིས་ལས། སྤྱི་དོན་ལ། གླེང་གཞི་ཡུལ་མཉན་ཡོད་དུ་གང་ཟག་དགེ་སློང་
རབ་ཏུ་མང་པོས་ཉོན་མོངས་པ་ཟང་ཟིང་ལ་གདུ་བས། ཉེས་པ་གོས་ཀྱི་ཁ་གསོག་
འཇོག་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་མཚན། གོས་མང་པོ་གསོག་
པ་དང་། འདོད་པ་ཆེ་བ་དང་། བསམ་གཏན་དང་ཀློག་པའི་བར་ཆད་དུ་འགྱུར་
བའོ། །ཡན་ལག་ལ་གསུམ་ལས། གཞག་བྱའི་དངོས་པོ་ནི་གོས་སུ་གྲུབ་པ་ཁྲུ་གང་
ཡན་ཆད་པ། རང་དབང་བ། དབང་བྱར་ཡོད་པ་ཁ་བསྐང་བ་ལ་རེ་བ་དང་བཅས་
པའོ། །བདག་ཉིད་བྱིན་གྱིས་བརླབ་པར་བྱ་བ་མེད་པ་དང་། སྲ་བརྐྱང་མ་གཏིང་
བའོ། །ཀུན་སློང་འཆང་བར་འདོད་པའོ། མཐར་ཐུག་ཞག་སོ་གཅིག་པའི་སྐྱ་རེངས་
ཤར་བའོ། །གཞུང་དོན་ནི། གང་ལ་ཟླ་འཇོག་གི་སྤང་བར་འགྱུར་ཞེ་ན། ཁ་བསྐང་
བ་ལ་རེ་བ་མེད་པ་དང་། བྱིན་གྱིས་བརླབ་པར་བྱ་བ་ཡོད་པ་ལས་གཞན་དུ་ཁ་བསྐང་
བའི་རེ་བ་ཡོད་ཅིང་། བྱིན་གྱིས་བརླབ་པར་བྱ་བའི་ཆོས་གོས་གསུམ་གང་རུང་མེད་
ན་ཆུང་བ་ཁྲུ་གང་ཡན་ཆད་དེ་ནི་ཞག་སུམ་ཅུ་འདས་ཏེ་སུམ་ཅུ་སོ་གཅིག་པའི་སྐྱ་རེངས་
ཤར་བ་ན་སྤང་བར་འགྱུར་རོ། །
གསུམ་པ་ཞར་བྱུང་ལ་གཉིས་ལས། ཟླ་བ་ལ་དོགས་པ་བཅད་ནས་བཅུ་པར་
འགྱུར་བར་བསྟན་པ་ནི། སྔར་བཞག་པ་དང་ཕྱིས་རྙེད་པའི་གོས་ཁ་དོག་ལས་རིགས་

  
མི་མཐུན་པ་སྔོན་པོ་བཞག་པ་ལ་དམར་པོ་རྙེད་པ་ལྟ་བུ་དང་། རྒྱུ་རིགས་མི་མཐུན་
པ་བལ་གོས་བཞག་པ་ལ་རས་གོས་རྙེད་པ་ལྟ་བུ་དང་། སྲབ་མོ་བཞག་པ་ལས་འཐུག་
པོ་རྙེད་པ་ལ་སོགས་པ་ནི་གོས་ཀྱི་ཚད་དུ་ལོངས་ཀྱང་ཚད་དུ་ཆོག་པ་ཉིད་མིན་ཏེ། དེ་
གཉིས་བསྡོམས་ནས་གོས་བྱར་མི་རུང་བའི་ཕྱིར་རོ། །རེ་བ་མ་ཆད་ན་དེས་སྔ་མ་
བཅུ་པར་ཡང་མི་འགྱུར་ཏེ། རིགས་མི་མཐུན་པ་ནི་མ་རྙེད་པ་དང་འདྲ་བའི་ཕྱིར་
རོ༑ ༑དེས་ན་གོས་ཟླ་བར་བཞག་ཏུ་རུང་བ་ལ་ཁ་བསྐང་དང་ཁ་གསོག་དེ་དག་རིགས་
མཐུན་ནམ་སྤྱིར་རེ་བས་བཞག་པ་ཞིག་དགོས་སོ། །ཁ་དོག་གི་དམིགས་བསལ་ནི།
དཀར་པོ་ཉིད་ནི་ཁ་དོག་ཐམས་ཅད་དུ་བསྒྱུར་དུ་རུང་བ་ཡིན་པས་སྔར་སྔོན་པོ་ལ་
སོགས་པ་བཞག་སྟེ་ཕྱིས་དཀར་པོ་རྙེད་དམ་སྔར་དཀར་པོ་བཞག་སྟེ་ཕྱིས་སྔོན་པོ་ལ་
སོགས་པ་རྙེད་ན་ཁ་དོག་ལས་རིགས་མི་མཐུན་པ་མིན་ནོ། །ཁ་གསོག་གི་གོས་ཟླ་
བར་བཞག་པའི་ཚེ་ཁ་བསྐང་གི་གོས་རྙེད་ཀྱང་ད་རུང་ཟླ་བར་བཞག་ཏུ་རུང་ངམ་ཞེ་
ན༑ ཚེས་གཅིག་ལྟ་བུ་ལ་ཁ་གསོག་གི་གོས་ཟླ་བར་བཞག་པའི་ཚེ། ཚེས་ལྔ་ལྟ་བུ་
ལ་ཁ་བསྐང་གི་གོས་རེ་ས་ནས་རེ་བ་ཆད་ནུས་སམ་རེ་ས་མིན་པ་ནས་རིགས་མཐུན་
སྔ་ཕྱི་བསྡོམས་པས་གོས་འདང་བའམ་ཕྱི་མ་དེ་ཉིད་ཀྱིས་གོས་འདང་བ་དེ་རྙེད་ན་ཟླ་
བར་བཞག་ཏུ་མི་རུང་སྟེ་རྙེད་པའི་དུས་ཀྱི་ཞག་བཅུ་པ་དང་པོ་དང་། གཉིས་པ་དང་།
གསུམ་པ་གང་ཡིན་པ་དེའི་ཉི་མ་དང་པོ་ལ་ཁ་བསྐང་གི་གོས་དེ་ཁ་གསོག་གི་གོས་དེའི་
བག་ལ་སྨོན་པ་ཉིད་ཡིན་པས་དེ་གཉིས་སོ་སོ་ནས་འདུག་ཀྱང་གཅིག་ལྟ་བུར་བྱའོ།།
དེས་ན་ཉི་མ་དང་པོ་ནས་བརྩམས་ཏེ་སྔ་མ་ཟླ་བ་པའི་རིགས་ལས་ལོག་ནས་བཅུ་པའི་
རིགས་སུ་འགྱུར་ལ། ཕྱི་མ་ལའང་དེ་ནས་བརྩམས་པའི་ཤན་འབྱུང་ངོ༌། །འོ་ན་
བཅུ་གཅིག་ལྟ་བུ་ལ་རྙེད་པའི་ཚེ་སྔ་མའི་ཤན་གྱིས་བཅུ་གཉིས་པའི་སྐྱ་རེངས་ཤར་

བ་ན་སྤང་བར་འགྱུར་རོ་ཞེ་ན། སྐྱོན་མེད་དེ། ཟླ་བ་གཅིག་པའི་སྤང་པ་འདི་ལ་
ཞག་བཅུ་པ་དང་པོ་དང་། གཉིས་པ་དང་། གསུམ་པ་དག་ཤན་གྱི་ཕྱིར་ཕན་ཚུན་
ལྟོས་པ་མེད་པའི་ཕྱིར་ཏེ། ཞག་ཉི་ཤུ་བའམ་སུམ་ཅུ་པའི་ནང་དུ་བྱིན་གྱིས་བརླབ་
པ་སོགས་བྱ་བར་གསུངས་པའི་ཕྱིར་རོ། །ཁ་ཅིག་བཅུ་པ་གསུམ་པ་ལ་རྙེད་པ་སུམ་
ཅུ་སོ་གཅིག་པའི་སྐྱ་རེངས་ཤར་བའི་ཚེ་ཟླ་བས་སྤང་བར་འགྱུར་ཏེ། དངོས་པོ་ལ་
ཞག་སུམ་ཅུ་འདས་པའི་ཕྱིར་ཟེར་བ་མི་འཐད་དེ། རེ་བ་མེད་པ་དང་བྱིན་གྱིས་བརླབ་
པར་བྱ་བ་ཡོད་པ་ལ་བཟླས་སྤང་མི་འབྱུང་བའི་ཕྱིར་དང་། བཅུ་པ་གསུམ་པའི་བག་
ལ་སློན་པར་གསུངས་པའི་ཕྱིར་རོ། །རིགས་བཟློག་པ་དང་ཤན་འབྱུང་བ་ལ་མུ་བཞི་
སྟེ༑ དང་པོ་ནི། ཉི་མ་དང་པོའམ། བཅུ་གཅིག་པའམ་རྩ་གཅིག་པ་ལ་ཁ་བསྐང་
གི་གོས་རྙེད་ན་རིགས་བཟློག་སྟེ་ཟླ་བའི་ཡན་ལག་ཉམས་པའི་ཕྱིར། ཤན་མི་འབྱུང་
སྟེ་ཞག་བཅུ་མཉམ་པོར་འགྱུར་བའི་ཕྱིར་རོ། །གཉིས་པ་ནི། ཞག་གཉིས་པ་ནས་
སུམ་ཅུ་པའི་བར་ལ་རེ་ས་མིན་པ་ནས་རིགས་མཐུན་གོས་མི་འདང་བ་གཅིག་གྲུབ་
ཅིང་། དེ་ཡང་ཟླ་བར་བཞག་ན་ཕྱི་མ་ལ་ཤན་འབྱུང་ལ་རེ་བ་མ་ཆད་ཅིང་སྔ་ཕྱི་
བསྡོམས་ཀྱང་གོས་མི་འདང་བས་སྔ་མ་རིགས་མི་ཟློག་གོ །གསུམ་པ་ནི་འབྲུའི་སྐབས་
སུ་བཤད་པ་དེའོ། །བཞི་པ་ནི་རེ་ས་མིན་པ་ནས་རིགས་མི་མཐུན་འཁོར་གསུམ་མི་
ཁེབས་པ་རྙེད་པ་ལྟ་བུ་སྟེ་རྒྱུ་མཚན་གོང་དུ་བཤད་དོ། །
གཉིས་པ་བཟོ་རྗེས་སུ་བསྒྲུབ་པའི་ཐབས་ལ་གསུམ་ལས། རིམ་པའི་ཚད་
ཞར་བྱུང་དང་བཅས་པ་ནི། འདི་མན་ཆད་ནི་གོས་ཇི་ལྟ་བུ་དང་ཚད་ཇི་ཙམ་ལ་བྱིན་
རླབས་འཆགས་པ་དང་། དེ་ལས་བཟློག་པ་ལ་སྤང་བར་འགྱུར་བ་བརྗོད་པར་བྱ་
སྟེ་དུས་ཚིགས་སུ་མ་བཅད་པའི་གསར་པ་ལས་སྣམ་སྦྱར་བྱེད་ན་དེའི་རིམ་པའི་ཚད་

ཀྱི་མཐའ་ནི་ཉིས་རིམ་མོ། །གདིང་བ་ཡང་གསར་བ་ལས་བྱེད་ན་དེའི་རིམ་པའི་ཚད་
ཀྱི་མཐའ་ཉིས་རིམ་མོ། །བླ་གོས་དང་མཐང་གོས་གཉིས་གསར་བ་ལས་བྱེད་ན་དེ་
གཉིས་ཀྱི་རིམ་པའི་ཚད་ཀྱི་མཐའ་ནི་ཆིག་རྐྱང་ངོ༌། །སྣམ་སྦྱར་དང་གདིང་བ་ཉིས་
རིམ་དུ་བྱེད་པ་ནི་རིམ་པ་བཞིན། བཟོ་བསྒྲུབ་པ་དང་འོག་ཏུ་འདིང་བས་ལས་ཕྱེ་
བའི་ཕྱིར་རོ། །དེ་ཡང་ངེས་པར་བྱ་དགོས་པ་ནི་མིན་ནོ། །ཟླ་བ་བཞི་ཙམ་གྱི་དུས་
ཚིགས་སུ་བཅད་པ་ལས་སྣམ་སྦྱར་སོགས་བྱེད་ན། གསར་པ་ལ་ཇི་སྐད་བཤད་པའི་
རིམ་པ་ལས་ཉིས་འགྱུར་དུ་བྱའོ། །ཕྱག་དར་ཁྲོད་ཀྱི་རྒྱུ་ལས་བྱས་པའི་སྣམ་སྦྱར་
སོགས་ལ་ནི་རིམ་པ་ངེས་པ་མེད་དེ་ཇི་ཙམ་འདོད་པ་བྱའོ། །ཆོས་གོས་རང་ཟད་
ནས་རྙིངས་པ་ཉིད་དང་། སྒོས་སྐྱེས་ཀྱིས་བཤད་པ་ལ་སོགས་པས་དེངས་པ་ཉིད་
དག་ལ་ནི་རིམ་པ་ཅི་དགོས་པ་ལྷག་པར་སྦྱར་རོ། །ཕྱག་དར་ཁྲོད་ལས་མ་བྱས་པ་
དང་། རྙིངས་པ་དང་དེངས་པ་མིན་པའི་སྣམ་སྦྱར་སོགས་ལ་ནི་ཇི་སྐད་བཤད་པ་
ལས་རིམ་པ་ལྷག་པར་སྦྱར་བ་ཉིད་དུ་མི་བྱའོ། །སྦྱར་ན་ལྷག་པར་སྦྱར་བའི་རིམ་
པ་དེ་ཞག་བཅུ་འདས་ནས་སྤང་བའི་ལྟུང་བར་འགྱུར་བ་ཉིད་ཀྱང་ཡིན་ནོ། །བྱིན་
གྱིས་བརླབ་པར་འོས་པའི་རིགས་ཅན་བྱི་དོར་བྱ་བའི་ཕྱིར་དབོག་པར་འདོད་ན་བྱི་
དོར་བྱས་ནས་ཕྱིས་འདི་ཉིད་དུ་སྦྱར་བར་བྱའོ་སྙམ་པའི་སེམས་མ་བསྐྱེད་པར་རང་
དགར་དབོག་པར་མི་བྱའོ། །བྱི་དོར་བྱས་ནས་འདི་ཉིད་དུ་ཕྱིར་སྦྱར་བར་བྱའོ་སྙམ་
པ་ལས་གཞན་པའི་སེམས་ཀྱི་རྣམ་པ་གང་ཡང་རུང་བས་ཆོས་གོས་ཀྱི་རིམ་པ་ཕོག་
པ་སླར་མ་སྦྱར་བའི་སྔ་རོལ་ཏུ་ཞག་བཅུ་འདས་ན་སྤང་བར་འགྱུར་རོ། །སྦྱར་ན་
ནི་གཅིག་པ་ཉིད་དུ་འགྱུར་བས་ཉེས་པ་མེད་དོ། །གཉིས་པ་སྣམ་ཕྲན་དང་གླེགས་
བུའི་ཚད་བསྟན་པ་ནི། སྣམ་སྦྱར་གྱི་སྣམ་ཕྲན་དག་ནི་ཐ་མ་ལ་དགུ་ཡན་ཆད་ནས་

རབ་ལ་ཉི་ཤུ་རྩ་ལྔ་མན་ཆད་བྱ་སྟེ། བཅུ་དང་། བཅུ་གཉིས་སོགས་ནས་ཉི་ཤུ་རྩ་
བཞིའི་བར་ཟུང་མ་གཏོགས་སོ། །སྣམ་ཕྲན་ཉི་ཤུ་རྩ་ལྔ་པ་དེ་ཡན་ཆད་ནི་ཚེམ་བུ་
སྟེ་ལྷན་པ་མཐར་ཆགས་སུ་སྦྱར་བ་ཙམ་ཡིན་པས་དེ་ལས་ལྷག་པ་མི་བྱའོ། །སྣམ་
ཕྲན་དེ་དག་གི་གླེགས་བུ་ཇི་ལྟར་བྱ་ཞེ་ན། སྣམ་ཕྲན་དགུ་པ་དང་བཅུ་གཅིག་པ་དང་
བཅུ་གསུམ་པ་སྟེ་དང་པོ་གསུམ་ལ་ནི་སྣམ་ཕྲན་དེ་དག་གི་གླེགས་བུ་ཕྱེད་དང་གསུམ་
པ་ཉིད་དོ། །གཉིས་པ་སྣམ་ཕྲན་བཅོ་ལྔ་པ་དང་བཅུ་བདུན་པ་དང་བཅུ་དགུ་པ་གསུམ་
ལ་ནི་གླེགས་བུ་ཕྱེད་དང་བཞི་པ་ཉིད་དོ། །གསུམ་པ་སྣམ་ཕྲན་ཉི་ཤུ་རྩ་གཅིག་པ་
དང་རྩ་གསུམ་པ་དང་རྩ་ལྔ་པ་ལ་ནི་གླེགས་བུ་བྱེད་དང་ལྔ་པ་ཉིད་དོ། །བླ་གོས་ནི་
སྣམ་ཕྲན་བདུན་པ་དང་གླེགས་བུ་བྱེད་དང་གསུམ་པའོ། །མཐང་གོས་ནི། སྣམ་
ཕྲན་ལྔ་བ་དང་གླེགས་བུ་བྱེད་དང་གཉིས་པའོ། །གསུམ་པ་རྒྱ་ཁྱོན་གྱི་ཚད་འཇལ་
བྱེད་ཁྲུའི་དོན་དང་བཅས་ཏེ་སྟོན་པ་ནི། ཆོས་གོས་གསུམ་པོ་དེ་དག་གི་ཚད་ཇི་ཙམ་
ཞེ་ན། སྣམ་སྦྱར་དང་བླ་གོས་དང་མཐང་གོས་བྱིན་གྱིས་བརླབ་ཏུ་རུང་བ་ཆེན་པོ་
དག་གི་ཚད་ནི། ཞེང་དུ་རང་གི་ཁྲུ་གསུམ་དང་། སྲིད་དུ་ཁྲུ་ལྔ་དག་གོ །ཆོས་
གོས་གསུམ་ཆུང་ངུ་དག་ནི་ཆུ་དང་ཞེང་གཉིས་ཀ་ལས་ཁྲུ་ཕྱེད་ཕྱེད་ཕྲི་བ་སྟེ་ཞེང་དུ་
ཁྲུ་ཕྱེད་དང་གསུམ་དང་ཆུར་ཁྲུ་ཕྱེད་དང་ལྔའོ། །འབྲིང་རྣམས་ཀྱི་ཆུ་དང་ཞེང་གི་
ཚད་ནི། ཆེན་པོ་དང་ཆུང་ངུ་དེ་དག་གི་བར་མ་གང་ཡང་རུང་བའོ། །མཐང་གོས་
ཀྱི་ཚད་ཀྱི་རྣམ་བཞག་གཞན་བསྟན་པ་ནི། མཐང་གོས་ནི་ཞེང་དུ་ཁྲུ་དོ་དང་། ཆུར་
ཁྲུ་ལྔ་ཡང་ཡིན་ཞེང་དུ་ཁྲུ་དོ་དང་ཆུར་ཁྲུ་བཞི་ཡང་ཡིན་ནོ། །མཐང་གོས་ཀྱི་ཚད་
ཞེང་དུ་ཁྲུ་དོ་ཆུར་ཁྲུ་བཞི་པ་མན་ཆད་ནས་འཁོར་གསུམ་ཁེབས་པ་ཡན་ཆད་ཀྱང་
ཡིན་ནོ། །ཁྲུའི་དོན་ནི་རང་གི་ལུས་ལ་ཆ་མཉམ་པ་བདུན་དུ་བྱས་པ་ལས་ཆ་གཉིས་

ཡིན་གྱི། གྲུ་མོ་ནས་གུང་མོའི་རྩེ་མོའི་བར་མིན་ནོ། །ཚད་དེ་ཡང་ལུས་ལ་ལྟོས་
ནས་ལག་པའི་ཚད་ཐུང་བའམ། ལག་པའི་ཚད་རིང་བའི་ཆེད་དུ་གསུངས་པ་ཡིན་
གྱི་ལུས་ཀྱི་རྐྱེན་དང་ལག་པའི་ཚད་འཚམ་པ་དག་ལ་ནི་རང་གི་ཁྲུ་ཉིད་འདིར་ཡང་
ཚད་ཡིན་ནོ། །རང་གི་ལུས་ཆེས་ཆེ་བས་མཐང་གོས་ཀྱི་ཚད་དེ་ཙམ་གྱིས་མི་ཡོགས་
ཤིང་མི་ཁེབས་ན་ལུས་དང་འཚམ་པའི་རལ་ཁ་དཔུང་ཆད་བྱས་ནས་ཁེབས་པར་གཡོག་
པར་བྱའོ། །ཁ་ཅིག་ན་རེ། ལུས་རིང་ན་ཕྲག་དབྱུང་གི་རྣམ་པ་དང་། སྦོམ་ན་ཕྲལ་སྒྲོགས་
ཀྱི་རྣམ་པ་ཚལ་བུ་སྦྱར་ཞེས་ཟེར། ཟླ་བས་སྤང་བ་རྣམ་པར་འབྱེད་པའོ།། །། །
གཉིས་པ་ཞུ་པའི་སྐབས་ནས་འབྱུང་བ་ལ་གཉིས་ལས་སྐབས་འདི་ནས་འབྱུང་
བ་ནི། འཁྲུ་གང་བ་དེ་བས་དམན་པ་ནི་ཆུང་བ་ཁྲུ་གང་དེ་ཟླ་བ་གཅིག་འདས་ན་སྤང་
བར་འགྱུར་བ་དང་འདྲ་སྟེ། དེ་ཡང་ཟླ་བ་གཅིག་འདས་ན་ཉེས་བྱས་སུ་འགྱུར་རོ།།
དེ་བཞིན་དུ་ཁྲུ་གང་ཡན་ཆད་ལ་ཁ་བསྐང་བའི་གོས་ལ་རེ་བ་མེད་ན། ཞག་བཅུ་འདས་
ན་སྤང་བར་འགྱུར་བ་བཞིན་དུ་དེ་བས་ཆུང་བ་ལ་ཡང་རེ་བ་མེད་ན་ཞག་བཅུ་འདས་
ན་ཉེས་བྱས་སུ་འགྱུར་རོ། །གཉིས་པ་སྐབས་གཞན་ནས་འབྱུང་བ་ནི། ཆུ་ཞེང་
གཉིས་ཀ་ནས་འཁོར་གྱི་ཕྱེད་མི་ཁེབས་པ་དང་པོ་ནས་རེ་བ་མེད་པ་ཉིད་ནི་བཅུ་པར་
གཏོགས་ཀྱི་ཟླ་བ་བར་མི་གཏོགས་སོ། །ར་བལ་ལས་བྱས་པ་སོགས་ཆོས་གོས་ཀྱི་
རྒྱུ་རུང་བ་མིན་པ་ཡང་ཁ་བསྐང་བ་ལ་རེ་བ་མེད་པ་ཉིད་དོ། །གདོང་ཕྱིས་དང་ཆུ་
ཚགས་དང་སྟན་འཇམ་དང་། དྲེའུ་རྔོག་ལ་སོགས་པ་ཡོ་བྱད་ཀྱི་གོས་རང་རང་དུ་
བྱིན་གྱིས་མ་བརླབས་པ་དག་ཀྱང་ཁ་བསྐང་བ་ལ་རེ་བ་མེད་པ་ཡིན་པས་ཞག་བཅུ་
པར་གཏོགས་སོ། །ཟླ་བས་སྤང་བ་ཞུ་བའོ། །ཟླ་བས་སྤང་བའོ།། །།
བཞི་པ་འཁྲུར་འཇུག་ལ་གཉིས་ལས། རྣམ་འབྱེད་ཀྱི་སྐབས་ནས་འབྱུང་

བ་ལ་གསུམ་ལས། ཕམ་པ་དང་པོའི་འཕྱར་ཀའི་རྒྱུ་དགག་པ་ནི་མ་དད་པ་སྤང་བའི་
ཕྱིར་རབ་ཏུ་བྱུང་བ་མངལ་ན་བུ་ཡོད་པའི་སྦྲུམ་མ་དབེན་པར་བཞག་གོ །དགེ་སློང་
མ་རང་མི་སྒྲུབ་ན་དབེན་པའི་ཕྱོགས་དེར་སྦྲུམ་མ་དེ་དགེ་སློང་མ་རྣམས་ཀྱིས་ཡལ་
བར་མི་དོར་བར་གྲོགས་བྱའོ། སྦྲུམ་མ་དེ་ལ་དགེ་སློང་མ་རྣམས་ཀྱིས་ཟན་སྦྱིན་པར་
བྱའོ། །གཉིས་པ་རྣམ་གཞག་ལ་གསུམ་ལས་ཐུན་མོང་གི་མཚན་ཉིད་ལ་གཉིས་ལས།
ཉེ་དུའི་མཚན་ཉིད་ནི། འོག་ནས་འབྱུང་བའི་ལྟུང་བ་དག་ལ། ཉེ་དུ་དང་ཉེ་དུ་མིན་
པ་ཡན་ལག་ཏུ་དགོས་པས་དེའི་མཚན་ཉིད་ཅི་ཞེ་ན། ཕའི་རྒྱུད་པ་མའི་ཡན་ལག་
དང་བཅས་པ་དང་། མའི་རྒྱུད་པ་ཕའི་ཡན་ལག་དང་བཅས་པ་བདུན་པ་ཚུན་ཚད་
ལས་གང་ཡང་རུང་བ་སྔ་མ་གཅིག་ལས་སྐྱེས་པ་ཡང་ཉེ་དུ་ཡིན་ལ་དེ་མིན་པ་ཉེ་དུ་
མིན་ནོ། །དེ་ལ་ཕའི་ཕ་དང་དེའི་ཕ་ཞེས་སོགས་ནི་ཕའི་རྒྱུད་པའོ། །ཕའི་མ་དང་
དེའི་མ་ཞེས་སོགས་ནི་ཕའི་བརྒྱུད་པ་མའི་ཡན་ལག་དང་བཅས་པའོ། །མའི་མ་དང་
དེའི་མ་ཞེས་སོགས་མའི་རྒྱུད་པ་ཡིན་ལ། མའི་ཕ་དང་དེའི་ཕ་ཞེས་སོགས་མའི་རྒྱུད་
པ་ཕའི་ཡན་ལག་དང་བཅས་པའོ། །གཉིས་པ་འདུ་ཤེས་བྱེད་པ་པོར་བསྟན་པ་ནི།
འཁྲུར་འཇུག་གི་སྤང་བའི་བྱེད་པ་པོ་གང་ཡིན་ཞེ་ན། དོན་དེ་ལ་དེར་ཤེས་པའི་འདུ་
ཤེས་ནི་ལྟུང་བ་བསྐྱེད་པ་ལ་གཙོ་བོར་བྱེད་པ་པོ་ཉིད་ཡིན་ནོ། །འདུ་ཤེས་གཙོ་བོར་
བྱེད་པ་པོ་ཡིན་པ་དེ་ནི་འོག་ནས་ཤེས་གཙོའོ་ཞེས་པས་སྟོན་ནོ། །
གཉིས་པ་སོ་སོའི་མཚན་ཉིད་ལ་གཉིས་ལས། སྤྱི་དོན་ནི། གླེང་གཞི། ཡུལ་
མཉན་ཡོད་དུ་གང་ཟག་འཆར་ཀས། ཉོན་མོངས་པ་འདོད་ཆགས་ཀྱིས་ཀུན་ནས་
བསླངས་ཏེ། ཉེས་པ་དགེ་སློང་མ་ཉེ་དུ་མིན་པ་ལ་གོས་རྙིང་པ་འཁྲུར་བཅུག་པ་ལ་
བརྟེན་ནས་བསླབ་པ་འདི་བཅས་སོ། །རྒྱུ་མཚན་བདག་ཉིད་ཉོན་མོངས་པའི་བསམ་

པ་སྐྱེ་བ་སོགས། ཡན་ལག་ལ་བཞི་ལས། གཞི་ལ། ཡུལ་བསྙེན་པར་རྫོགས་པའི་
སྡོམ་པ་དང་ལྡན་པ། ལྟ་བ་མཐུན་པ། མཚན་མི་མཐུན་པ། ཐ་སྙད་གསུམ་དང་
ལྡན་པ། ལུས་བསྟེན་དུ་རུང་བ། ལུས་ཐ་མལ་པར་གནས་པ། རྫུ་འཕྲུལ་མ་ཐོབ་
པ༑ ཉེ་དུ་མིན་པ་སྟེ་བརྒྱད་ལྡན་ཏེ་དགེ་སློང་མས་བསྐྱེད་པ་ཕལ་ཆེ་བ་ལ་ཤེས་པར་
བྱའོ། །དངོས་པོ་ཆོས་གོས་གསུམ་དང་གདིང་བ་ལས་གང་ཡང་རུང་བ་དང་། རུང་
བ་ཚད་དང་ལྡན་པ་རང་གི་ཡིན་པ། བྱིན་གྱིས་བརླབས་པ། འཁྲུར་འཇུག་པར་
འོས་པ། སྔར་ཕྱེད་བྱས་པ་མིན་པའོ། །ཀུན་སློང་འཁྲུ་བ་ལ་སོགས་པ་བྱེད་དུ་འཇུག་
པར་འདོད་པའོ། །སྦྱོར་བ་ངག་དྲུག་ལྡན་ནོ། །མཐར་ཐུག་བྱ་བ་ཡོངས་སུ་རྫོགས་པའོ།།
གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། གང་ལ་འདུ་
ཤེས་པ་གཙོ་བོ་ཡིན་ཞེ་ན། དགེ་སློང་མ་ཉིད་དང་དེ་ཉེ་དུ་མིན་པ་ཉིད་དག་ལའོ།།
བསླབ་པའི་གཞི་འདིའི་འོག་མ་ལེན་པའི་སྤང་བ་ལ་ཡང་དགེ་སློང་མ་ཉིད་དང་ཉེ་དུ་
མིན་པ་ལ་འདུ་ཤེས་གཙོ་ཆེར་བྱེད་པོ་ཡིན་ནོ། །གང་བྱས་ན་འཁྲུར་འཇུག་གི་སྤང་
བར་འགྱུར་ཞེ་ན། བྱིན་གྱིས་བརླབས་པ། ལྟུང་བ་འབྱིན་པ་པོ་རང་གི་ཡིན་པའི་
རྙིང་པ། འདམ་རྫབ་སོགས་ཀྱིས་གོས་པས་འཁྲུར་གཞུག་པར་འོས་པ། ཆོས་གོས་
གསུམ་དང་གདིང་བ་དག་ལས་འགའ་ཞིག་དགེ་སློང་མ་ཉེ་དུ་མིན་པ་ལ་དེར་འདུ་ཤེས་
པས་འདི་ཁྲུས་ཤིག་ཅེས་བསྒོ་བས་དྲི་མ་བསལ་བའི་ཕྱིར་འཁྲུར་བཅུག་གམ། འཚེད་
དུ་བཅུག་གམ། ཐགས་བཟང་པོར་བྱ་བའི་ཕྱིར་འཆག་ཏུ་བཅུག་པ་དག་བྱས་ན་སྤང་
བའི་ལྟུང་བར་འགྱུར་རོ། །དངོས་པོ་ཐམས་ཅད་ལ་བྱ་བ་ཐམས་ཅད་བྱས་པ་ཡན་
ལག་ཡིན་ནམ་ཞེ་ན། ཆོས་གོས་ཀྱི་ཕྱོགས་གཅིག་ལ་འཁྲུར་འཇུག་སོགས་བྱ་བའི་
ཕྱོགས་གཅིག་བྱས་པ་ཡང་འཁྲུ་བའི་ལས་བྱས་པ་ཉིད་ཡིན་པས་ཁ་ན་མ་ཐོ་བ་རྫོགས་

པར་འགྱུར་རོ། །བསྐོས་པ་ཙམ་བྱེད་དུ་བཅུག་པ་ཡིན་ནམ་ཞེ་ན། བསྐོས་པའི་
དགེ་སློང་མས་འཁྲུ་བ་ལ་སོགས་པའི་ལས་བྱས་པ་ཉིད་ན་བྱེད་དུ་བཅུག་པ་ཡིན་གྱི།
བསྐོས་པ་ཙམ་མིན་ནོ། །གཉིས་པ་ཚིགས་ལ་དོགས་པ་བཅད་པ་ནི། འཁྲུ་ཐེབས་
གསུམ་ལྟ་བུ་ལ་ལྟུང་བ་སོ་སོར་འགྱུར་རམ་ཞེ་ན། བསམས་པའི་འབྲས་བུ་གྲུབ་པའི་
མཐའ་མན་ཆད་འཁྲུར་བཅུག་པ་ལ་སོགས་པའི་ལས་རྣམས་ནི་བར་སྐབས་སུ་རྒྱུན་
ཆད་ཀྱང་ལྟུང་བའི་ཕྱིར་ལས་གཅིག་པ་ཉིད་ཡིན་ནོ། །རིགས་མཐུན་པ་རྣམས་ལས་
གཅིག་ཡིན་ན་ཡང་རིགས་མི་མཐུན་པ་འཁྲུ་བ་དང་འཚེད་པ་ལ་སོགས་པ་གཅིག་ཇི་
ལྟར་ཡིན་ཞེ་ན། བར་དུ་ཆད་པ་དང་། འཁྲུ་བ་དང་འཚེད་པ་སོགས་རིགས་མི་
མཐུན་པའི་ཚིགས་ཐ་དད་དུ་གྱུར་པ་ཉིད་ལ་འབྲས་བུ་ལྟུང་བ་རྣམས་གཅིག་པ་ཉིད་
དེ༑ འཁྲུ་བ་ལ་སོགས་པའི་ལས་གསུམ་ཆར་རྫོགས་ནའང་ལྟུང་བ་གཅིག་ཏུ་གསུངས་
པའི་ཕྱིར་རོ། །གསུམ་པ་འདུ་ཤེས་ཀྱི་མཚན་ཉིད་རྒྱས་པར་བཤད་པ་ནི། འདུ་
ཤེས་གཙོ་ཆེར་ཞེས་པའི་དོན་ཇི་ལྟ་བུ་ཞེ་ན། བསྟན་བཅོས་སུ། གཞི་གང་ལ་འདུ་
ཤེས་གཙོ་བ་ཉིད་དུ་བསྟན་པ་དེ་ལ། འདུ་ཤེས་དེ་དོན་ཇི་ལྟ་བ་དཔེར་ན་སྲོག་ཆགས་
དང་བཅས་པའི་ཆུ་ཉིད་ལ་དེར་འདུ་ཤེས་པ་ལྟ་བུ་ནི་དངོས་གཞིའོ། །དོན་ཇི་ལྟ་བ་
ཉིད་མིན་པ་སྲོག་ཆགས་མེད་པའི་ཆུ་ལ་ནི་དངོས་གཞི་དང་ཉེ་བའོ། །དེས་ན་དགེ་
སློང་མ་ཉེ་དུ་མིན་པར་དོན་ལ་གནས་པ་ལ་དེར་འདུ་ཤེས་ན་སྤང་ལྟུང་དུ་འགྱུར་ལ།
ཉེ་དུ་ཡིན་པ་ལ་ཉེ་དུ་མིན་པར་འདུ་ཤེས་ན་ཉེས་བྱས་སོ། །གཞི་དེ་ལ་ཡིད་གཉིས་
སུ་གྱུར་པ་ནི་འདུ་ཤེས་དང་འདྲ་བར་དོན་ཇི་ལྟ་བ་ལ་དངོས་གཞི་དང་། དོན་ཇི་ལྟ་
ཙ་མིན་པ་ལ་ན་སྨད་དོ། །གསུམ་པ་བསླབ་བྱ་གཞན་བསྟན་པ་ནི། གཙུག་ལག་
ང་དེ་ན་དགེ་འདུན་གྱི་ཁྲིམས་སུ་བྱ་བ་ཅི་ཡོད་པ་གང་ཟག་གིས་ཀྱང་བསྲུང་བར་

བྱའོ། །དགེ་སློང་གློ་བུར་དུ་འོངས་པས་ཀྱང་གཉུག་མར་གནས་པའི་དགེ་འདུན་གྱི་
ཁྲིམས་དེ་ལས་མི་འགལ་བར་བསྲུང་བར་བྱའོ། །གློ་བུར་དུ་འོངས་པ་དེས་ཁྲིམས་
སུ་བྱ་བ་ཡོད་དམ་མེད་པ་ཉིད་དང་། ཡོད་ན་ཇི་ལྟ་བུ་ཡོད་པར་ཡོངས་སུ་ཤེས་པར་
བྱ་བའི་ཕྱིར་ཁྲིམས་དེ་དྲི་བར་བྱའོ། །ནམ་གྱི་ཚེ་དྲི་ཞེ་ན། སླེབ་ནས་ཧ་ཅང་ཡུན་
མི་རིང་བར་དྲི་བར་བྱའོ། །དགེ་འདུན་གྱི་ཁྲིམས་བསྲུང་བའི་དམིགས་བསལ་ནི།
སངས་རྒྱས་ཀྱིས་གསུངས་པའི་བཅས་པ་དགེ་འདུན་གྱི་ཁྲིམས་སུ་བྱ་བ་ལས་གཡོ་བ་
སྟེ་འདའ་བར་བྱ་བ་མེད་དོ། །དེས་ན་བཅས་པ་བཙན་པར་བྱའོ། །གང་ཟག་གང་
ཡང་རུང་བས་ལྷུང་བཟེད་དང་ཆོས་གོས་དང་དྲ་བ་དང་ཕོར་བུ་དང་། སྐ་རགས་
ལྷག་པ་འབུལ་བ་ན་དགེ་འདུན་དང་གང་ཟག་གིས་དགེ་འདུན་གྱི་ཆེད་དུ་ཉེ་བར་བཞག་
པའི་དོན་དུ་བླང་བར་བྱའོ། །དེ་ལྟར་དགེ་འདུན་གྱི་རྫས་ཉེ་བར་བཞག་པ་ནི་ལྷུང་
བཟེད་སོགས་མེད་པ་དག་གིས་ཅི་དགར་བསྐུར་རོ། །འཁྲུར་འཇུག་པའི་སྤང་པ་
རྣམ་པར་འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ནི། ཆོས་གོས་བཤང་
བ་དང་གཅི་བ་དང་ལྗན་ལྗིན་དང་འདམ་རྫབ་ལ་སོགས་པས་མ་རུངས་པར་གྱུར་པ་
འཁྲུར་འཇུག་པ་ལ་ལྟུང་བ་ན་སྨད་པ་མེད་དོ། །དྲེའུ་རྔོག་གྲུམ་ཚེ་དང་། ཁྱིམ་པའི་
གོས་དང་། སྔས་ནང་ཚངས་ཅན་དང་། རྣམ་པར་བརྟག་པས་རུང་བ་བྱས་པ་དང་།
ཞག་བཅུ་འདས་ཏེ་སྤངས་པ་དང༌། དགེ་འདུན་གྱི་གོས་འཁྲུར་འཇུག་པ་རྣམས་ལ་
ནི་ཉེས་བྱས་སོ། །འཁྲུར་འཇུག་པའི་སྤང་བ་ཞུ་བའི་སྐབས་སོ། །འཁྲུར་འཇུག་
པའི་སྤང་བའོ།། །། །
གཉིས་པ་མེད་པ་འཚོལ་བ་ལས་གྱུར་བ་ལ་གཉིས། རབ་ཏུ་བྱུང་བ་ལས་
དང་། ཁྱིམ་པ་ལས་སོ། །དང་པོ་ལ་གཉིས་ལས། རྣམ་འབྱེད་ཀྱི་སྐབས་ནས་འབྱུང་

བ་ལ་གསུམ་ལས། བསླབ་བྱ་ནི། དགེ་སློང་མས་གོས་རིན་ཆེན་པོ་གོས་གཞན་དང་
བརྗེ་བའི་ཕྱིར་སྦྱིན་བདག་ལས་བསླང་བར་བྱའོ། །དགེ་སློང་གིས་དགེ་སློང་མ་དང་
ལྷན་ཅིག་གོས་ལ་སོགས་པ་བརྗེ་བར་བྱའོ། །རྫས་ཇི་ལྟ་བུས་བརྗེ་ཞེ་ན། རིན་གྱི་
སྒོ་ནས་མཉམ་པས་སོ། །ཡང་ན་དགེ་སློང་མ་དེ་དགའ་བ་ཉིད་ཀྱིས་སོ། །གཉིས་
པ་ཡན་ལག་གི་མཚན་ཉིད་ལ་གཉིས་ལས། སྤྱི་དོན་ལ། གླེང་གཞི། ཡུལ་མཉན་
ཡོད་དུ་གང་ཟག་ཉེར་དགས། ཉོན་མོངས་པ་འདོད་ཞེན་གྱིས་ཀུན་ནས་བསླངས་
ཏེ༑ ཉེས་པ་དགེ་སློང་མ་ལ་གོས་ལེན་པ་ལ་བརྟེན་ནས་བསླབ་པ་འདི་བཅས་སོ། །རྒྱུ་
མཚན་ཐུན་མོང་བ་དང་ཤ་ཚ་མེད་པར་ལེན་པའོ། །ཡན་ལག་ལ་བཞི་ལས། གཞི་
ལ༑ ཡུལ་ཐུན་མོང་བ་བརྒྱད་ལྡན། རྫས་ཐ་དད་པ་དང་། དད་པ་ཅན་དང་སེམས་
ཡངས་ཅན་གཉིས་མིན་པའོ། །དངོས་པོ་གོས་དངོས་སུ་གྲུབ་པ་རུང་བ་སྤྱི་ཚད་དུ་
ལོངས་པ་དགེ་སློང་མ་དེའི་ཡིན་ནོ། །བདག་ཉིད་དགེ་འདུན་ལ་གོས་འབུལ་བ་ལེན་
པ་སོགས་བཞི་མིན་པའོ། །ཀུན་སློང་རུང་མི་རུང་བརྗེ་བ་མིན་པར་ལེན་འདོད་པའོ།།
སྦྱོར་བ་ངག་མཚན་ཉིད་དྲུག་ལྡན་གྱིས་ལེན་པར་རྩོམ་པའོ། །མཐར་ཐུག་ལག་ཏུ་
ཐོབ་པའོ། །གཞུང་དོན་ནི། ཅི་ཞིག་བྱས་ན་ལེན་པའི་སྤང་བར་འགྱུར་ཞེ་ན། ལེན་
ན་སྤང་བར་འགྱུར་རོ། །ཇི་ལྟར་ལེན་ན་འགྱུར་ཞེ་ན། ངག་གི་རྣམ་པར་རིག་བྱེད་
ཀྱིས་ལེན་ན་འགྱུར་གྱི། ཅང་མི་སྨྲ་བས་དང་དུ་ལེན་པ་སོགས་ཀྱིས་མིན་ནོ། །གང་
ལེན་ན་ཞེ་ན། ལྷུང་བཟེད་ལ་སོགས་པ་མིན་གྱི་གོས་སོ། །གསུམ་པ་ལྟུང་མེད་ནི།
དགེ་སློང་མས་དགེ་འདུན་ལ་གོས་འབུལ་བ་དང་། དགེ་སློང་མ་ལ་ཆོས་ལེགས་པར་
སྨྲ་བ་ལ་ཡོན་གྱི་ཆེད་དུ་འབུལ་བ་ལ་ལྟུང་བ་མེད་དོ། །དགེ་སློང་བསྙེན་པར་རྫོགས་
པར་བྱེད་པ་དང་གོས་བོར་བརླག་བྱུང་བ་དག་གིས་དགེ་སློང་མ་ལ་གོས་ལེན་ཀྱང་

ལྟུང་བ་མེད་དོ། །དགེ་སློང་མས་བདག་ལ་རྫས་འདི་ལྟ་བུ་དག་མཆིས་ཀྱི། འཕགས་
པས་ཐུགས་བརྩེ་བའི་སླད་དུ་བཞེས་ཤིག་ཅེས་དང་རྫས་བརྗོད་དེ་མདུན་དུ་བཞག་ནས།
མི་ལྟོས་པར་སོང་བ་ལ་བླངས་ཀྱང་ལྟུང་བ་མེད་དོ། །ལེན་པའི་སྤང་བ་རྣམ་པར་
འབྱེད་པའོ། །གཉིས་པ་ཞུ་བའི་སྐབས་ནས་འབྱུང་བ་ལ་གསུམ་ལས་ཡན་ལག་གི་
མཚན་ཉིད་ནི། གོས་དེ་ལག་ཏུ་འོངས་པ་ཉིད་ན་ཐོབ་པ་ཉིད་ཡིན་པས་ལྟུང་བའི་དངོས་
གཞིར་འགྱུར་རོ། །ལག་ཏུ་འོངས་པ་དེའི་དང་པོ་གོས་དེ་ལྟ་བུའི་ཉེ་འཁོར་དུ་གྱུར་
བ་ཡིན་ནོ། །གཉིས་པ་སེལ་བ་ནི། ཉེ་དུ་མིན་པའི་དགེ་སློང་མ་ལས་གྲོང་ཆེ་གེ་མོ་
ན་གོས་མཆིས་ཀྱི་དེ་བཞེས་ཤིག་ཅེས་པ་ལྟ་བུ་ཉེ་བར་མ་གྱུར་པ་ནོད་པ་ནི་སྦྱོར་བ་ཉིད་
དེ་ཉེས་བྱས་སོ། །གསུམ་པ་ལྟུང་མེད་ནི། དགེ་སློང་མ་སེམས་ཡངས་པ་རྒྱ་ཆེ་བ་
དང་། ཉོ་ཚོང་གི་ཐ་སྙད་ཀྱི་དབང་མིན་པ་ཉིད་ནི་གོས་སྦྱིན་པ་ལ་སོགས་པ་ལེན་པ་
ལ་གཙོ་བོ་ཡིན་པས་དགེ་སློང་མ་དེ་ལྟ་བུ་ལ་གོས་ལེན་པ་ལ་ལྟུང་བ་མེད་དོ། །དགེ་
སློང་མ་ཉེ་དུ་མིན་པ་ལ་རེ་ཞིག་གི་སེམས་ཀྱིས་གོས་ལེན་པ་ལ་ལྟུང་བ་མེད་དོ། །སྔར་
སྦྱིན་པའི་བསམ་པས་བླངས་ནས་ཕྱིས་རིན་བྱིན་པ་བརྗེད་ན་ཡང་སྔར་བླངས་པ་དེ་
ལ་ཉེས་པ་མེད་དོ། །ལེན་པའི་སྤང་བ་ཞུ་བའོ། །ལེན་པའི་སྤང་བའོ།། །།
གཉིས་པ་ཁྱིམ་པ་ལས་གྱུར་བ་ལ་གཉིས། མ་བསྔོས་པ་འཚོལ་བ་དང་། བསྔོས་
པ་འཚོལ་བའོ། །དང་པོ་ལ་གཉིས་ལས། སློང་བ་ལ། སྤྱི་དོན་ལ། གླེང་གཞི།
མཉན་ཡོད་དུ་ཉེར་དགས་འདོད་ཞེན་གྱིས་ཁྱིམ་བདག་གམ་དེའི་ཆུང་མ་ཉེ་དུ་མིན་
པ་ལས་གོས་སློང་བའོ། །རྒྱུ་མཚན་རང་འདོད་ཞེན་ཆེ་ཞིང་ཆོག་མི་ཤེས་པ་དང་།
གཞན་ལ་གནོད་པ་དང་མ་དད་པའོ། །ཡན་ལག་ལ་བཞི་ལས། གཞི་ལ་ཡུལ་ཁྱིམ་
པ་ཐ་སྙད་ལྔ་ལྡན། རང་ལས་རྫས་ཐ་དད་པ། ཉེ་དུ་མིན་པ། ལུས་ཐ་མལ་པར་

གནས་པ། མ་བསླངས་བའི་སྔ་རོལ་ཏུ་སྟེར་བ་པོ་མིན་པ་སྟེ་དྲུག་ལྡན་ནོ། །དངོས་
པོ་གོས་དངོས་སུ་གྲུབ་པ་རུང་བ་ཚད་དང་ལྡན་པ་ཁྱིམ་པ་དེ་ཉིད་ཀྱི་ཡིན་པའོ། །རྒྱུ་
མཚན་དང་ཡུལ་དང་དངོས་པོ་གསུམ་པོ་དེ་འོག་མ་གསུམ་ལའང་སྦྱར་རོ། །བདག་
ཉིད་སྲ་བརྐྱང་མ་བཏིང་བ་དང་འཚོ་བའི་ཡོ་བྱད་ཚང་པའོ། །ཀུན་སློང་སློང་བར་
འདོད་པའོ། །སྦྱོར་བ་ངག་དྲུག་ལྡན་ནོ། །མཐར་ཐུག་ལག་ཏུ་ཐོབ་པའོ། །གཉིས་
པ་གཞུང་དོན་ནི། སློང་བའི་སྤང་བ་འདིའི་བྱེད་པ་པོ་གང་ཡིན་ཞེ་ན། མིའི་འགྲོ་
བ་པའི་རྒྱུད་དུ་གཏོགས་པ་ཁྱིམ་པར་གྱུར་པ་སྲོག་དང་ལྡན་པ། ཉེ་དུ་མིན་པ་ནི་ལྟུང་
བའི་བྱེད་པ་པོ་ཡིན་ནོ། །བསླབ་པའི་གཞི་འདིའི་འོག་མ་སློང་བར་རིགས་པ་དང་
སྤགས་པ་སློང་བ་དང་སོ་སོ་ནས་སྤགས་པ་སློང་བའི་སྤང་བ་གསུམ་ལ་ཡང་དེ་དག་
ལྟུང་བའི་བྱེད་པ་པོ་ཡིན་ནོ། །དགེ་སློང་ཇི་ལྟ་བུ་ལ་དེ་ལྟུང་བའི་བྱེད་པ་པོ་ཡིན་ཞེ་
ན༑ གོས་འཕྲོགས་པ་དང་བརླག་པ་དང་འཚིག་པ་དང་། རླུང་གིས་ཁྱེར་བ་དང༌།
ཆུས་ཁྱེར་བར་མ་གྱུར་པ་ལ་བྱེད་པ་པོ་ཡིན་ནོ། །གང་བྱས་ན་ལྟུང་བ་གང་གི་བྱེད་
པ་པོ་ཡིན་ཞེ་ན། བསླངས་ན་ཉེས་བྱས་ཀྱི་བྱེད་པ་པོའོ། །ཐོབ་ན་དངོས་གཞིའི་
བྱེད་པ་པོའོ། །ཅི་ཞིག་ཐོབ་ཅེ་ན། ཆོས་གོས་སོ། །ཚད་ཇི་ཙམ་ན། ཆོས་གོས་
རང་གི་ཚད་ལས་མི་ཆུང་བའོ། །ཇི་ལྟ་བུ་ཞིག་ཅེ་ན། ཀར་པ་ཎ་ལྔ་རི་བ་ལ་སོགས་
པའི་རིན་ཐང་དང་། སྔོན་པོ་ལ་སོགས་པའི་ཁ་དོག་དང་། ཁྲུ་ལྔའམ་ཕྱེད་དང་ལྔ་
ལ་སོགས་པའི་ཁྲུའི་ཚད་ལས་རྣམ་པ་གང་བསླངས་པ་དེ་ཉིད་ཐོབ་ན་དངོས་གཞིའོ།
གཞན་ཐོབ་ན་ཅིར་འགྱུར་ཞེ་ན། གང་བསླངས་པ་དེ་ལས་གཞན་ཐོབ་པ་ལ་ནི་ལྟུང་
བ་མེད་དེ། དཔེར་ན་ཀརླུ་པ་ཎ་ལྔ་རི་བ་བསླངས་པ་ལ་དྲུག་རི་བ་ཐོབ་ན་ལྟུང་བ་མེད་
པ་ལྟ་བུའོ། །རས་མ་དང་ཁ་ཚར་སློང་ན་ལྟུང་བ་མེད་དོ། །རས་མ་བསླངས་པ་

  
ལ་ཁ་ཚར་ཐོབ་པ་དང་། རས་མ་བསླངས་པ་ལ་རས་ཡུག་ཆེན་ཐོབ་ན་ཡང་ལྟུང་
བ་མེད་དོ། །རྒྱུ་དང་སྤུན་ཇི་ཙམ་གྱིས་ཆོས་གོས་ཀྱི་ཚད་ལྡང་བའི་རྒྱུ་དང་སྤུན་གྱི་
སྣལ་མ་སློང་བ་ལ་ནི་ན་སྨད་པས་ཉེས་བྱས་སོ། །རྒྱུ་སྤུན་གྱི་སྐུད་པ་དེའི་རྒྱུའི་རང་
བཞིན་རས་བལ་ལ་སོགས་པ་སློང་བ་ནི་རྒྱུ་སྤུན་དེ་དང་འདྲ་བར་ཉེས་བྱས་སོ། །སློང་
བའི་སྤང་བའོ།། །།
གཉིས་པ་སློང་བར་རིགས་པ་ལ་གཉིས་ལས། སྤྱི་དོན་ལ། གླེང་གཞི་མཉན་
ཡོད་དུ། གྲོང་ཕྲེང་བ་ཅན་པའི་དགེ་སློང་བཞི་བཅུ་དང་། དྲུག་སྡེས། མ་བརྟགས་
པར་སྤྱོད་པ་དང་། འདོད་ཆེན་གྱིས་ལེན་པའི་དྲོད་མི་ཤེས་པའོ། །བདག་ཉིད་སློང་
བར་རིགས་པའོ། །ཀུན་སློང་ལྷག་པ་སློང་བར་འདོད་པའམ་མི་སྦྱིན་པར་འདོད་པའོ།།
སྦྱོར་བ་དེ་གཉིས་གང་རུང་རྩོམ་པའོ། །མཐར་ཐུག་ཐོབ་པའམ་ཐག་བཅད་པའོ།།
གཞུང་དོན་ནི། བྱིན་གྱིས་བརླབ་པར་བྱ་བ་ཆོས་གོས་བཅུ་གསུམ་པོ་ཐམས་ཅད་
མེད་ན་གང་མེད་པ་དེ་སློང་བར་རིགས་པ་ཉིད་དོ། །ཆོས་གོས་བཅུ་གསུམ་ནི་སྣམ་
སྦྱར་དང་། བླ་གོས་དང་། མཐང་གོས་དང་། གདིང་བ་དང་། རྔུལ་གཟན་དང་།
རྔུལ་གཟན་གྱི་གཟན་དང༌། ཤམ་ཐབས་དང་། ཤམ་ཐབས་ཀྱི་གཟན་དང་། ལུས་
ཕྱིས་དང་། སྐྲ་བཟེད་དང་། གཡན་པ་དགབ་པ་དང་། དབྱར་གྱི་རས་ཆེན་དང་།
ཡོ་བྱད་ཀྱི་གོས་སོ། །ཁ་ཅིག་ལས། ཡོ་བྱད་ཀྱི་གོས་མ་སྨོས་པར་རྣག་གཟན་བགྲངས་
ཤིང་། དུལ་བ་ལྷས། མཐང་གོས་དང་། རྣག་གཟན་མ་བགྲང་བར་ཡོ་བྱད་ཀྱི་
གོས་དང་ཁྲུས་རས་བགྲངས་སོ། །ལུས་ཕྱིས་དང་གདོང་ཕྱིས་དོན་གཅིག་གོ །འདི་
ལ་ལྟུང་བའི་བྱེད་པ་པོ་གང་ཞེ་ན། ཆོས་གོས་སློང་བར་རིགས་པའི་དགེ་སློང་དེ་ནི་
སྐབས་འདིའི་ལྟུང་བའི་བྱེད་པ་པོ་ཡིན་ནོ། །ཆོས་གོས་འཕྲོགས་པ་ལ་སོགས་པས་

མེད་པར་གྱུར་པ་ནི་སློང་བར་རིགས་པ་ཡིན་ལ། སློང་བར་རིགས་པས་ལྷག་པ་ལེན་
ན་སྐབས་འདིའི་ལྟུང་བྱེད་དུ་འགྱུར་ལ་སློང་བར་མི་རིགས་པས་སློང་ན་སློང་བའི་སྤང་
བར་གཏོགས་པའི་ལྟུང་བར་འགྱུར་རོ། །ཟུང་བསླང་བར་བྱའོ་ཞེས་འབྱུང་བ་དེ་
གང་ཞེ་ན། ཁྱིམ་པའི་སྟོད་གཡོགས་ཆེ་ཚད་ནི་རས་ཡུག་ཆེན་སྲིད་དུ་ཁྲུ་བཅུ་གཉིས་
ཞེང་དུ་ཁྲུ་གསུམ་པའོ། །སྨད་གཡོགས་ནི་རས་ཡུག་ཕྲན་སྲིད་དུ་ཁྲུ་བདུན་པ་དང་
ཞེང་དུ་ཁྲུ་དོ་པའོ། །དགེ་སློང་གི་སྟོད་གཡོགས་སྨད་གཡོགས་ཆེ་ཚད་ནི་སྣམ་སྦྱར་
དང་ཤམ་ཐབས་ཀྱི་རིམ་པ་ཇི་སྐད་བསྟན་པའོ། །ཆོས་གོས་ཇི་སྙེད་བསླང་བར་བྱ་
ཞེ་ན། སྟོད་གཡོགས་སྨད་གཡོགས་སུ་བཅས་པ་ཟུང་བསླང་བར་བྱ་བ་ཉིད་དོ། །ཁྱིམ་
པ་དང་དགེ་སློང་གི་ཟུང་གཉིས་པོ་གང་བསླང་བར་བྱ་ཞེ་ན། ཁྱིམ་པ་དང་དགེ་སློང་
གི་སྟོད་གཡོགས་སྨད་གཡོགས་ཟུང་གང་ཡང་རུང་བའོ། །སྔར་བསྟན་པའི་ཚད་
དེ་ལས་ལྷག་པ་ནི་བསླང་བར་བྱ་བ་ཉིད་མིན་ནོ། །སྔ་མ་ཁྱིམ་པའི་སྟོད་གཡོགས་
སྨད་གཡོགས་ཐོབ་ན་ཚད་ལས་ཆུང་ངུ་ཟིན་ཀྱང་ཁ་བསྐང་བ་ལ་ཡང་བསླང་བར་མི་
བྱའོ། །ཁྱིམ་པའི་སྟོད་གཡོགས་སྨད་གཡོགས་དང་བཅས་པ་བསླངས་བ་ན་ལྷག་
པ་ཐོབ་ན་སྦྱིན་པར་བྱ་བ་ཉིད་ཡིན་ནོ། །ཕྱི་མ་དགེ་སློང་གི་སྟོད་གཡོགས་སྨད་གཡོགས་
དང་བཅས་པ་ཐོབ་ན་ཚད་ལས་ལྷག་པ་གང་ཡིན་པ་དེ་སྦྱིན་བདག་ལ་སྦྱིན་པར་བྱ་བ་
ཉིད་དོ། །བསླང་བར་བྱ་བ་མིན་པ་རྔ་བལ་ལ་སོགས་པའི་གོས་བསླང་བར་མི་འོས་
པ་དགེ་སློང་གིས་བསླངས་ན་ཉེས་བྱས་སོ། །རུང་བ་མིན་པ་དེ་ཐོབ་ན་ཉེས་བྱས་ཀྱི་
དངོས་གཞི་ལྕི་བ་ཡིན་ནོ། །དགེ་སློང་གིས་སྟོད་གཡོགས་སྨད་གཡོགས་བསླངས་
ཏེ་ཚད་ལས་ལྷག་པ་ཐོབ་ན་ལྷག་མ་སྦྱིན་པར་བྱ་བ་མི་སྦྱིན་ན་ཡང་སྤང་བའི་ལྟུང་བྱེད་
ཀྱི་དངོས་གཞིར་འགྱུར་རོ། །སློང་བར་རིགས་པའི་སྤང་བའོ།། །། །

གཉིས་པ་བསྔོས་པ་འཚོལ་བ་ལ་གཉིས་ལས། བསྔོས་པའི་གོས་འཚོལ་ལ་
གཉིས་ལས། སྤགས་པ་སློང་པ་ལ་གཉིས་ལས། སྤྱི་དོན་ནི། གླེང་གཞི་མཉན་
ཡོད་དུ་ཉེར་དགས་འདོད་ཞེན་གྱིས་སྤགས་པ་སློང་བའོ། །སྦྱིན་བདག་སྤུངས་ཆུང་
བའོ། །ཀུན་སློང་བསྔོས་པ་ལས་ལྷག་པ་སློང་བར་འདོད་པ། གཞན་རྣམས་འདྲའོ།།
གཞུང་དོན་ནི། སློང་བའི་སྐབས་ཀྱི་མིའི་འགྲོ་བ་པ་ཞེས་སོགས་ཁས་བླངས་ནས་
སྦྱིན་བདག་གིས་ཡིད་ཀྱིས་སྤགས་བ་སྟེ་སྟ་གོན་བྱས་པ་དངོས་སུ་མ་ཕུལ་བ་མགྲོན་
དུ་མ་གཉེར་བ་དགེ་སློང་གིས་གང་ཡང་རུང་བས་ཤེས་པའི་ཆོས་གོས་དེ་ནི་སློང་བའི་
ཕྱིར་ཡེ་མ་སྤགས་པ་དང་སྦྱོར་དངོས་ཀྱི་ལྟུང་བའི་རྒྱུར་འདྲའོ། །ཊིཀ་ལས། སྤགས་
པའམུ་མ་སྤགས་པ་མི་ཤེས་པར་གྱུར་པ་ནི་སློང་བའི་སྤང་བའི་ཡུལ་ཡིན་ལ། སྤགས་
པ་ཤེས་པ་ནི་འདིའི་ཡུལ་ཡིན་ནོ། །དོན་དེ་ཉིད་བསྟན་པའི་ཕྱིར་ཆོས་གོས་སྤགས་
པ་དགེ་སློང་གིས་མི་ཤེས་པ་དེ་ཉིད་སྤགས་པ་ལས་གཞན་མ་སྤགས་པ་ཡིན་པས་སློང་
བའི་སྤང་བའི་བྱེད་པ་པོ་ཡིན་ནོ། །སྤགས་པས་སློང་བའི་སྤང་བའོ།། །།
གཉིས་པ་སོ་སོ་ནས་སྤགས་པ་སློང་བ་ལ། སྤྱི་དོན། ཉེས་པ་སོ་སོ་ནས་སྤགས་
པ་སློང་བ་དང་། སྦྱིན་པར་བྱ་བ་ལག་ཡངས་པ་ཞེས་སྦྱར། གཞན་འདྲའོ། །གཞུང་
དོན་ནི། སྔར་བཤད་པ་ལྟར་ཁས་བླངས་ནས་སྦྱིན་པར་བྱེད་པ་སྤུངས་ཆེ་བ་ཆོས་
གོས་གཉིས་སམ་གསུམ་ལ་སོགས་པ་མང་པོ་སྦྱིན་པར་བྱེད་པ་ཡང་འདིར་ཡན་ལག་
ཡིན་ནོ། །དེས་ན། སྦྱིན་བྱེད་ཆོས་གོས་གཉིས་ལ་སོགས་པ་སྦྱིན་པར་བྱེད་པའི་
སྤུངས་དང་ལྡན་པ་ཁྱིམ་པ་སྲོག་དང་ལྡན་པ་མིའི་འགྲོ་བ་པ་ཉེ་དུ་མིན་པའི་ཆོས་གོས་
སྤགས་ཤིང་མ་ཕུལ་བ་ལ་དེར་ཤེས་བཞིན་དུ་སློང་ན་ཉེས་བྱས་ཐོབ་ན་སོ་སོ་ནས་སྤགས་
པ་སློང་བའི་ལྟུང་བྱེད་དོ། །སྦྱོར་བ་གཅིག་གིས་གོས་སོ་སོ་བ་ཐོབ་ན་ཡང་ལྟུང་བ་

  
གཅིག་ཉིད་དུ་འགྱུར་ཏེ། སྦྱོར་བ་གཅིག་པའི་ཕྱིར་རོ། །སོ་སོ་ནས་སྤགས་པ་སློང་བའི་
སྤང་བའོ།། །།
གཉིས་པ་གོས་ཀྱི་རྒྱུ་འཚོལ་བ་ལ་གཉིས་ལས། རུང་བ་བསྒྲུབ་པའི་ཆོ་ག་
ནི༑ རྒྱ་གར་བ་ཁ་ཅིག་ན་རེ། རིན་པོ་ཆེའི་སྐབས་སུ་གསུངས་པའི་རུང་བ་གསུམ་
གང་རུང་བྱས་ན་འདི་བྱ་མི་དགོས་ཟེར་ལ། ཊིཀྐ་ལས། སྦྱིན་བདག་གིས་གོས་ཀྱི་
ཆེད་དུ་བསྐུར་ལ་བདག་ཉིད་ལའང་གོས་ཀྱི་དགོས་པ་ཡོད་ན་ཆོ་ག་འདི་བྱ་ལ། ཅི་
སྟེ་སྤྱིའི་བསམ་པས་སྦྱིན་པར་བྱེད་ལ། དགེ་སློང་ལ་ཡང་སངས་རྒྱས་མཆོད་པ་ལ་
སོགས་པའི་དགོས་པ་ཡོད་ན་རུང་བ་གསུམ་བྱས་ཏེ་བདག་གིར་བྱ་གསུང་། དེས་
ན་སྦྱིན་བདག་གིས་གོས་ཀྱི་ཕྱིར་བསྐུར་བ་གསེར་ལ་སོགས་པ་རུང་བ་མིན་པ་ཆོས་
གོས་ཀྱི་རིན་ཕོ་ཉས་ཕུལ་བའི་ཚེ་དགེ་སློང་གིས་དེ་ལེན་དུ་མི་རུང་ངོ་ཞེས་སྤངས་ནས་
གོས་རུང་བ་དུས་སུ་བྱུང་ན་ལེན་ནོ་ཞེས་སྨྲས་པ་ན། ཕོ་ཉས་འཕགས་པ་རྣམས་ཀྱི་
ཞལ་ཏ་བྱེད་པ་འགའ་མཆིས་སམ་ཞེས་ཡོངས་སུ་དྲི་བ་སྔོན་དུ་བཏང་ཞིང་། དགེ་
སློང་གིས་འདི་ཞལ་ཏ་བྱེད་པའོ་ཞེས་དགེ་བསྙེན་ནམ་ཀུན་དགའ་ར་བ་པ་ལ་སོགས་
པ་འགའ་ཞིག་བསྟན་ཏེ་ཕོ་ཉས་ཞལ་ཏ་བྱེད་པ་དེའི་གན་དུ་སོང་ནས་གོང་གི་ཚུལ་རྣམས་
བརྗོད་དེ། རིན་འདིས་གོས་རུང་བ་འདི་ལྟ་བུ་ཉོས་ལ་འཕགས་པ་ཆེ་གེ་མོ་ལ་སྐྱོན་
ཅིག་ཅེས་བསྒོ་ཞིང་དེ་ནས་ཕོ་ཉས་དགེ་སློང་ལ་སྨྲས་པ། འཕགས་པས་བསྟན་པའི་
ཞལ་ཏ་བྱེད་པ་ལ་བདག་གིས་ཡང་དག་པར་བསྟན་ལགས་ཀྱིས་དེའི་གན་དུ་བཞུད་
ཅིག་དང་དེས་ཁྱོད་ལ་གོས་རུང་བ་དུས་སུ་བསྐོན་པར་འགྱུར་རོ་ཞེས་བྱུང་བའི་མཐའ་
རྗེས་སུ་བརྗོད་པ་སྔར་བྱས་པའི་ཞལ་ཏ་བྱེད་པ་ལ་དགེ་སློང་གིས་གོས་འདོད་པས་ཚེ་
དང་ལྡན་པ་བདག་གོས་འདོད་དོ་ཞེས་བསྐུལ་བར་གྱུར་བ་ནའོ། །སྐུལ་བར་བྱེད་

པས་བསྐུལ་དུ་ཟིན་ཀྱང་བསྐུལ་བར་བྱ་བས་དོན་དེ་གོ་བར་མ་ནུས་ན་བསྐུལ་བ་ཉིད་
མིན་ནོ། །བསྐུལ་བ་དང་པོས་གོས་མ་གྲུབ་ན་ལན་གཉིས་སུ་ཡང་བསྐུལ་བར་བྱའོ།།
གཉིས་པས་མ་གྲུབ་ན་ལན་གསུམ་དུ་ཡང་བསྐུལ་བར་བྱའོ། །བསྐུལ་བའི་སྒོ་དྲུག་
ནི་ཁྱོད་འོངས་སམ་ཟེར་བ་ལ་དེའི་ཕྱིར་རོ། །ལེགས་པར་འོངས་སམ་ཟེར་བ་ལ་
དེའི་ཕྱིར་རོ་ཞེས་པ་མངོན་པར་སྨྲ་བ་དང་། སྟན་འདི་ལ་འདུག་ཅིག་ཟེར་བ་ལ་དེའི་
ཕྱིར་རོ་ཟེར་བ་དང་། རྐང་པ་ཁྲུས་ཤིག་ཟེར་བ་ལ་དེའི་ཕྱིར་རོ་ཞེས་པ་ལེགས་པར་
སྦྱར་བ་དང་། ཟན་ཟོ་ཞིག་ཟེར་བ་ལ་དེའི་ཕྱིར་རོ་ཞེས་དང་། སྐོམ་འཐུངས་ཤིག་
ཟེར་བ་ལ་དེའི་ཕྱིར་རོ་ཞེས་པ་ཟས་སྐོམ་གྱི་དབང་དུ་བྱས་པའོ། །ལན་གསུམ་དུ་
བསྐུལ་ཡང་མ་གྲུབ་ན་དེའི་འོག་ཏུ་དགེ་སློང་དེས་ལན་གསུམ་གྱི་བར་དུ་ཞལ་ཏ་བྱེད་
པ་གང་ན་འདུག་པའི་ཕྱོགས་སུ་ཅང་མི་སྨྲ་བར་མཚན་མ་ཙམ་གྱིས་བསྡད་པར་བྱའོ།།
དེ་ལྟར་བྱས་ཀྱང་གོས་མ་གྲུབ་ན་སྦྱིན་བདག་ལ་ཞལ་ཏ་བྱེད་པས་བདག་ལ་ཅང་མ་
བྱིན་གྱིས་ཁྱོད་ཉིད་ཤེས་པར་གྱིས་ཤིག་ཅེས་བསྒྲག་པར་བྱའོ། །དེ་ལྟ་སྤངས་ཟིན་
པ་ན། དེའི་འོག་ཏུ་ཞལ་ཏ་བས་གོས་འབུལ་བར་བྱེད་ན་ཁོ་བོས་སྦྱིན་བདག་ལ་སྤངས་
ཟིན་ནོ་ཞེས་སྨྲས་ཏེ། དེ་སྐད་སྨྲས་ཀྱང་ཞལ་ཏ་བྱེད་པས་འཕགས་པས་བདག་ལ་
གོས་འདི་བཞེས་ཤིག་སྦྱིན་པར་བྱེད་པའི་སེམས་ཁོ་བོས་བསྡུ་བར་བྱའོ་ཞེས་ཁས་ལེན་
པ་ལ་གོས་བླང་བར་བྱའོ། །
གཉིས་པ་རུང་བ་དང་འགལ་བའི་ཉེས་པ་བསྟན་པ་ལ་གཉིས་ལས། སྤྱི་དོན་
ནི༑ གླེང་གཞི་མཉན་ཡོད་དུ་ཉེར་དགས་འདོད་ཞེན་གྱིས་མི་མཛེས་པ་བྱས་པའོ།།
རྒྱུ་མཚན་འདྲའོ། །ཡན་ལག་ལ་བཞི་ལས། གཞི་ནི། སྦྱིན་བདག་ཕོ་ཉ་ཞལ་ཏ་བ་
གསུམ་ཆར་ཁྱིམ་པ་ཐ་སྙད་ལྔ་ལྡན། དེ་དག་ནང་དང་བདག་ཉིད་ལས་རྫས་ཐ་དད་

པའོ། །རེ་བ་མེད་པའི་ཚེ་སྦྲན་ན་སེམས་བསྡུ་བར་ཁས་མི་ལེན་པའོ། །དངོས་པོ་
རིན་བསྒྱུར་བ་ལས་གྲུབ་པའི་གོས་རུང་བ་ཚད་ལྡན་ནོ། །ཀུན་སློང་ལེན་པར་འདོད་
པའོ། །སྦྱོར་བ་ལུས་ངག་གང་རུང་གིས་ལེན་པར་རྩོམ་པའོ། །མཐར་ཐུག་ལག་
ཏུ་ཐོབ་པའོ། །གཞུང་དོན་ནི། གང་བྱས་ན་བསྐུར་བའི་སྤང་བར་འགྱུར་ཞེ་ན། ཚིག་
གིས་བསྐུལ་བ་ལན་གསུམ་ལས་ལྷག་པ་དང་། ཕྱོགས་སུ་བསྡད་པ་ལན་གསུམ་ལས་
ལྷག་གམ། ཞལ་ཏ་བས་སྦྱིན་པར་བྱེད་པའི་སེམས་བསྡུ་བར་ཁས་མ་བླངས་བ་ན་
དགེ་སློང་གིས་གོས་བླངས་ན་སྤང་བར་འགྱུར་རོ། །དེ་ཡང་སྦྱིན་པར་བྱེད་པ་དང་
ཕོ་ཉ་བ་དང་ཞལ་ཏ་བྱེད་པ་གསུམ་ཆར་མིའི་འགྲོ་བ་པ་ཉིད་དང་། ཁྱིམ་པ་ཉིད་ཡིན་
ན་ཁ་ན་མ་ཐོ་བ་རྫོགས་པར་འགྱུར་གྱི། གང་རུང་གཅིག་མི་མིན་ནམ་ཁྱིམ་པ་མིན་
ན་ཉེས་བྱས་སོ། །གལ་ཏེ་ཕོ་ཉས་བྱུང་བའི་མཐའ་རྗེས་སུ་བརྗོད་པར་མ་སྨྲས་པར་
དགེ་སློང་གིས་ཞལ་ཏ་བ་ལ་སྐུལ་བར་བྱེད་ན་ཉེས་བྱས་སོ། །ཕོ་ཉ་བ་ལ་ཁོ་བོ་ཅག་
གིས་གོས་ཀྱི་རིན་ལེན་དུ་མི་རུང་ངོ༌། །ཞེས་མ་སྤངས་པར་བླངས་པ་ལ་ཉེས་བྱས་
སོ༑ ༑ཕོ་ཉ་བས་དགེ་སློང་ལ་ཞལ་ཏ་བྱེད་པ་གང་ཡིན་ཞེས་མ་དྲིས་པར་ཞལ་ཏ་
བྱེད་པ་སྟོན་ན་ཡང་ཉེས་བྱས་སོ། །ཞལ་ཏ་བྱེད་པ་ལས་གོས་ཐོབ་པའི་རེ་བ་མེད་
པ་ན་སྦྱིན་བདག་ལ་མ་སྦྲན་ན་ཡང་ཉེས་བྱས་སོ། །བསྐུར་བའི་སྤང་བའོ།། །།
གཉིས་པ་གདིང་བ་ལས་གྱུར་པ་ལ་གཉིས། གྲང་བ་སྐྱོབ་པ་དང་། གནས་
མལ་སྐྱོབ་པ་ལས་གྱུར་བའོ། །དང་པོ་ལ་གཉིས། འདོད་པ་ཆེ་བ་ལས་གྱུར་པ་དང་།
ཆོག་མི་ཤེས་པ་ལས་གྱུར་བའོ། །དང་པོ་ལ་གསུམ་ལས། སྲིན་བལ་ལ་གཉིས་ལས་
དང་པོ་རྣམ་འབྱེད་ཀྱི་སྐབས་ནས་འབྱུང་བ་ལ་གསུམ་ལས། དང་པོ་བསླབ་བྱ་ནི།
དགེ་སློང་གིས་སྟན་ནང་ཚངས་ཅན་དང་། གླིངས་པའི་སྟན་བཅང་བར་བྱའོ། །དེ་

  
གཉིས་ཀྱི་རྣམ་གྲངས་རས་བལ་ཅན་དང་། འཇམ་པོ་ཞེས་ཀྱང་བྱའོ། །གདིང་བ་
ནི་སྟན་མིན་ཏེ་གོས་ཀྱི་ངོ་བོ་ཡིན་པའི་ཕྱིར་རོ། །གདིང་བ་ནི་ཆིག་རྐྱང་དང་སྦྱར་
མ་བྱེད་ལ་སྟན་ནི་ནང་ཚངས་ཅན་དང་གླིངས་པ་བྱེད་པས་རྣམ་པ་ཐ་དད་པ་དང་།
གདིང་བས་གནས་མལ་སྐྱོབ་ལ། སྟན་གྱིས་གྲང་བ་སྐྱོབ་པས་དགོས་ཆེད་ཐ་དད་པ་
དང་། གདིང་བ་ཕྲག་བས་བླང་དུ་རུང་ལ་སྟན་མི་རུང་བས་གནང་བཀག་ཐ་དད་
པ་དང་། གདིང་བ་སྲིད་དུ་ཁྲུ་གསུམ་དང་ཞེང་དུ་ཁྲུ་དོ་དང་སོར་དྲུག་ཡིན་ལ། སྟན་
ཞེང་མཉམ་ཡང་སྲིད་དུ་ཁྲུ་ཕྱེད་དང་ལྔ་ཡིན་པས་ཚད་ཐ་དད་པའི་ཕྱིར།
གཉིས་པ་ཡན་ལག་གི་མཚན་ཉིད་ལ་གཉིས་ལས། སྤྱི་དོན་ནི། གླེང་གཞི་
མཉན་ཡོད་དུ་དགེ་སློང་རབ་ཏུ་མང་པོས་འདོད་ཞེན་གྱིས་སྲིན་བལ་གྱི་སྟན་བྱས་པའོ།།
རྒྱུ་མཚན་བཟང་པོ་དུམན་པ་ལ་སྦྱར་བ་དང་། དེ་འཚོལ་བ་ལ་སོགས་ཀྱིས་དགེ་བའི་
བར་ཆད་དུ་འགྱུར་བ་དང་གཞན་མ་དད་པའོ། །ཡན་ལག་ལ་བཞི་ལས། གཞི་ལ།
དངོས་པོ་སྲིན་བལ་ཡིན་པ། རུང་བ་ཚད་དང་ལྡན་པ། གསར་པ་ཡིན་པ། དམན་
པ་དང་མ་འདྲེས་པ། རང་གི་ཡིན་པ། སྔར་གཞན་གྱིས་བཟོ་རྩོམ་མ་བྱས་པའོ།།
གནས་ནི་སྲིན་བལ་རིན་ཆེ་བའི་གནས་ཡིན་པའོ། །ཀུན་སློང་སྟན་བྱེད་པར་འདོད་
པའོ། །སྦྱོར་བ་རང་ངམ་གཞན་གྱིས་རྩོམ་པའོ། །མཐར་ཐུག་ཁོད་བཀྲམ་པ་ཡོངས་
སུ་རྫོགས་པའོ། །གཞུང་དོན་ནི། གང་བྱས་ན་སྲིན་བལ་གྱི་སྤང་བར་འགྱུར་ཞེ་
ན༑ སྲིན་བལ་གྱི་སྟན་ནང་ཚངས་ཅན་ནམ་གླིངས་པ་རང་གིས་བྱས་སམ་གཞན་
བྱེད་དུ་བཅུག་ནའོ། །བྱས་པ་དང་བྱེད་དུ་བཅུག་པའི་མཐར་ཐུག་གྲུབ་པའི་ཚད་གང་
ཞེ་ན། སྟན་བྱེད་པ་ལ་ནི། དེ་བྱ་བའི་ཆེད་དུ་སྲིན་བལ་གྱི་བལ་མཐའ་དག་བཀྲམ་
པ་ཉིད་སྟན་བྱེད་པ་མཐར་ཐུག་པའི་དང་པོ་ཡིན་ནོ། །དེས་ན་དེ་ཙམ་བྱས་པ་ན་དངོས་

གཞིར་འགྱུར་ལ། དེ་ཕྱིན་ཆད་གང་བྱེད་པ་དེ་དེའི་ཁོངས་སུ་འདུས་ཏེ། རྩོམ་པ་
གཅིག་ཏུ་གྱུར་བའི་ཕྱིར་རོ། །གསུམ་པ་ལྟུང་མེད་ནི། སྲིན་བལ་གྱི་སྟན་བྱས་ཟིན་
པ་རྙེད་པ་དང་། ཡོངས་སུ་ལོངས་སྤྱོད་པ་དང་། རྙིང་པ་ལ་བྱི་དོར་མངོན་པར་
འདུ་བྱེད་པ་དག་ལ་ནི་ལྟུང་བ་མེད་དོ། སྲིན་བལ་གྱི་སྤང་བ་རྣམ་པར་འབྱེད་པའོ།།
གཉིས་པ་ཞུ་བའི་སྐབས་ནས་འབྱུང་བ་ནི། བལ་ལྟ་བུ་ཉུང་ངུ་དང་སྲིན་བལ་བསྲེས་
ནས་སྟན་བྱེད་པ་ནི་ན་སྨད་པ་ཉིད་ཡིན་པས་ཉེས་བྱས་སོ། །སྲིན་བལ་གྱི་རྫས་ཉམས་
པ་ཉིད་ལ་སྟན་བྱེད་ན་ཡང་ཉེས་བྱས་སོ། །སྲིན་བལ་གྱི་སྤང་བ་ཞུ་བའོ། །སྲིན་
བལ་གྱི་སྤང་བའོ།། །།
གཉིས་པ་འབའ་ཞིག་པ་ལ། སྤྱི་དོན་དུ་བལ་ནག་པོ་ཞེས་སྦྱར་གཞན་འདྲའོ།།
གཞུང་དོན་ནི། སྲིན་བལ་གྱི་གནས་སུ་ལུག་གི་བལ་ནག་པོ་འབའ་ཞིག་དག་གཞུག་
གོ ༑ཅི་ཞིག་གིས་ནག་པོ་ཡིན་ཞེ་ན། རང་བཞིན་གྱིས་ནག་པས་ཡིན་གྱི་ཁ་བསྒྱུར་
བས་མིན་ནོ། །བལ་སྔོན་པོ་དང་། འདམ་ཁ་དང་ཁམ་པ་དག་ཀྱང་ལུག་བལ་ནག་
པོ་འབའ་ཞིག་པ་དེ་ཉིད་དང་འདྲའོ། །རྣམ་ཊིཀ་ལས། སྔོན་པོ་ཕྱིས་སྔོན་པོས་ཁ་
བསྒྱུར་བ་གང་ཡིན་པ། འདམ་ཁ་འདམ་རྫས་ཀྱི་ས་ནག་གིས་ཁ་བསྒྱུར་བ་གང་ཡིན་
པའོ། །ཁམ་པ་རང་བཞིན་གྱིས་ཁམ་པ་དང་། གྲོ་བོ་དང་སྲེའོ་ལ་སོགས་པ་ནག་
ནོག་ཅན་གང་ཡིན་པའོ། །ཞེས་སོ། །འདི་ལ་སོགས་པ་གསུམ་ལ་རྣམ་འབྱེད་དུ་
གླིངས་པ་ཡིན་པར་དགོས་སོ་ཞེས་བཤད། བལ་ནག་པོ་འབའ་ཞིག་གི་སྤང་བའོ། །
གསུམ་པ་ཆ་གཉིས་བསྲེ་བ་ལ་གླེང་གཞི། དགེ་སློང་ཞིག་གིས་ཞེས་དང་།
ནག་པོ་ཕྱེད་ཀྱི་ཆ་ལས་སྲང་ཕྱེད་ཡན་ཆད་ཀྱིས་ལྷག་པ་ཞེས་སྦྱར། གཞན་འདྲ།
གཞུང་དོན་ནི། ལུག་བལ་ནག་པོ་དེ་དག་ཕྱེད་པས་ལྷག་པ་ཉིད་ན་ཆ་གཉིས་བསྲེ་

བའི་སྤང་བར་འགྱུར། དཀར་པོ་དང་འཁོབ་བལ་ལྷག་ཅིང་ལུག་བལ་ནག་པོ་ཉུང་
བའམ། ཆ་མཉམ་ན་ལྟུང་བ་མེད་དོ། །ཕྱེད་ལུག་བལ་ནག་པོ་འབའ་ཞིག་དང་།
ཕྱེད་དཀར་པོ་དང་འཁོབ་བལ་དག་ལས་ཆ་མཉམ་པ་ཉིད་བྱས་ནས་སྟན་བྱས་ན་ལྟུང་
བ་མེད་དོ། །ཕྱེད་དེ་ལ་དཀར་པོ་ཤས་ཆེ་ན་ཉེས་བྱས། འཁོབ་བལ་ཤས་ཆེ་ན་ལྟུང་
བ་མེད་དོ། །དཀར་པོ་ནི་གང་འཁོབ་བལ་ནི་གང་ཞེ་ན། གློ་དང་རྒྱབ་དང་གཉའ་
བ་ནས་སྐྱེས་པ་ནི་སྔ་མ་དཀར་པོའོ། །མགོ་དང་རྐང་བ་དང་ལྟོ་ནས་སྐྱེས་པ་ནི་ཕྱི་
མ་འཁོབ་བལ་ལོ། །ཊིཀྐ་ལས། ཡུལ་གང་ན་བལ་དཀར་པོ་རིན་ཆེ་ཞིང་ཤིན་ཏུ་
དཀོན། སྲིན་བལ་གྱི་བལ་ནི་རིན་ཆུང་ཞིང་ཤིན་ཏུ་མོད་པ་དེར་ནི་སྲིན་བལ་གྱི་གནས་
སུ་བལ་དཀར་པོ་རིག་པར་བྱའོ། །ནག་པོ་ལ་ཡང་དེ་བཞིན་དུ་སྦྱར་བར་བྱའོ། །དེ་
ལྟར་ན་སྲིན་བལ་ལ་ནི་ལྟུང་བ་མེད་ལ། འཁོབ་བལ་ལ་ནི་ལྟུང་བར་འགྱུར་བ་དང་།
བལ་ནག་པོ་འབའ་ཞིག་ལ་ནི་ལྟུང་བ་མེད་ལ། དཀར་པོ་ལ་ནི་ལྟུང་བར་འགྱུར་རོ་
ཞེས་སོ། །ཆ་གཉིས་བསྲེ་བའི་སྤང་བའོ།། །།
གཉིས་པ་ཆོག་མི་ཤེས་པ་ལས་གྱུར་པ་ལ་གཉིས་ལས། བསླབ་བྱ་ནི་མ་དག་
པ་གསོལ་བར་མི་བྱའོ། །རང་དག་རྟོག་ཏུ་འདོང་བར་བྱའོ། །ཡང་ན་དགེ་སློང་
བསྐོས་པ་དག་གོ་ཞེས་པ་ཁས་བླངས་ནས་ཆུ་དང་ཞེང་གཉིས་ཀ་ལྷག་པ་འདི་ཡིན་ན་
བཅང་བར་བྱའོ། །ཆུ་ཐུང་བ་ཉིད་དང་ཞེང་དོག་པ་དག་ནི་ཆུ་དང་ཞེང་ཚད་བཞིན་
དུ་བསྐྱེད་པར་བྱའོ། །སྟན་དེ་རལ་ན་བཙེམ་པར་བྱའོ། །བར་སྐབས་སུ་བུག་རྡོལ་
དུ་གྱུར་ཏམ་ཤ་ཟད་པ་སྲབ་མོར་གྱུར་བ་དག་ལ་རིམ་པ་གཅིག་སྦྱར་ཞིང་གླན་པར་
བྱའོ། །དེ་ལྟར་བྱས་ཀྱང་བཅོས་དཀའ་བས་ཕྱིར་བཅོས་པ་མི་ནུས་པ་ཉིད་ཡིན་ན་
སྟན་གཞན་བྱ་བའི་གནང་བ་སྦྱིན་ནོ། །འདི་ལ་ཡུལ་ཐུན་མོང་གི་ཆོས་བདུན་ལྡན་

ཚོགས་སུ་མ་ལོངས་པ། སྟན་བྱས་ནས་ལོ་དྲུག་མ་ལོན་ཞིང་སྔ་མས་འཚོ་བར་མི་
ནུས་པ། གནང་བ་གསོལ་པ་པོ་དང་བྱིན་པ་མིན་པའོ། །ཆོ་ག་གཉིས་ཀྱི་ལས་ཆོས་
གསུམ་ལྡན་ནོ། །དགོས་པ་ལྟུང་བ་འདི་མ་འབྱུང་བ་དང་བདེ་བར་གནས་པའོ། རྣམ་
ཊིཀ་ལས། གསོལ་བ་ལ་སོགས་པ་ལ་ལག་གི་བླ་སྨོས་པ་ནི་དགེ་འདུན་ལ་གཅེས་
པ་ཡིན་པའི་ཕྱིར་ངེས་པ་ཡིན་པར་རིག་པར་བྱའོ་ཞེས་ཟེར་ལ། ཊིཀྐ་ལས། ལག་
གི་བླའི་ཕྱིར་གསུངས་པ་ནི་གླེང་གཞིའི་དབང་གི་ཕྱིར་ཡིན་གྱི་གཞན་ལ་ཡང་ཉེ་བར་
སྦྱར་དུ་རུང་བའི་ཕྱིར་སྤྱིར་མདོར་བྲིས་སོ་ཞེས་སོ། །
གཉིས་པ་ལྟུང་བ་རྣམ་གཞག་ལ་གཉིས་ལས། སྤྱི་དོན། གླེང་གཞི་གསུམ་
འདྲ། ཉེས་པ་ལོ་དྲུག་མ་ལོན་པར་སྟན་གཉིས་པ་བྱས་པའོ། རྒྱུ་མཚན་སྟན་མང་
པོ་གསོག་པ་དང་འདོད་ཞེན་ཆེ་བ་སོགས་སོ། །ཡན་ལག་ལ་དངོས་པོ་གླིངས་པའི་
སྟན་ཡིན་པས་སྦྱར་། གཞན་འདྲའོ། །བདག་ཉིད་སྟན་གཞན་ཡོད་པའམ། རང་
དགར་བཏང་བ་དང་གནང་བ་མ་ཐོབ་པ་ལོ་དྲུག་མ་ལོན་པའོ། །སྦྱོར་བ་སོགས་འདྲ།
གཞུང་དོན་ནི། གང་བྱས་ན་ལོ་དྲུག་པའི་སྤང་བར་འགྱུར་ཞེ་ན། སྟན་བྱེད་པའི་
གནང་བ་མ་ཐོབ་པ་ལོངས་སྤྱད་རུང་གི་སྟན་གཞན་ཡོད་པའམ་ཡོད་པ་དེ་ཉིད་རང་
དགར་བཏང་བས་སྟན་སྔ་མ་བྱས་ནས་ལོ་དྲུག་མ་ལོན་བར་གླིངས་པའི་སྟན་བྱས་པ་
ཉིད་ན་སྤང་བར་འགྱུར་རོ། །སྟན་སྔ་མ་བྱས་ནས་ལོ་ལྔ་པོ་ལ་བཀག་པ་ཡིན་གྱི་དྲུག་
པ་ལ་སྟན་བྱེད་པ་ལ་ལྟུང་བ་མེད་དེ། དཔེར་ན་ལོ་ཉི་ཤུ་པའི་སྟེང་དུ་བསྙེན་རྫོགས་
བྱིན་པས་ཆོག་པ་བཞིན་ནོ། །སྟན་སྔ་མ་བརྩམས་པ་ཉིད་ན་ཕྱི་མ་རྩོམ་ན་ཉེས་བྱས་
སུ་འགྱུར་ཏེ། སྔ་མ་ཟིན་ནས་ཕྱི་མ་རྩོམ་པ་དང་འདྲ་བའི་ཕྱིར་རོ། །སྟན་ཕྱི་མ་
བརྩམས་པ་དེ་སྔར་མཐར་ཐུག་སྟེ་ཟིན་ན་སྦྱོར་བའི་ལྟུང་བར་མི་འགྱུར་བ་ཉིད་མིན་

  
ནོ༑ ༑དངོས་གཞིར་མི་འགྱུར་ཏེ། སྟན་གཉིས་པ་ཟིན་པ་མེད་པའི་ཕྱིར་དང་། དེའི་
ཚེ་སྟན་གཅིག་བྱེད་པ་ལ་མི་རིགས་པ་མེད་པའི་ཕྱིར་རོ། །སྟན་སྔ་མ་ཟིན་པ་ན་སྔ་
མ་དེ་ཉིད་སྤང་བར་འགྱུར་རོ། །སྡོམ་པ་སྔ་མའི་ཚེ་སྟན་བྱས་ཏེ་བབས་ནས་ཡང་
སྡོམ་པ་ཕྱི་མ་ལ་སྟན་གཉིས་པ་བྱས་ནས་ལོ་དྲུག་གི་ནང་ཡིན་ཡང་ཉེས་པ་མེད་དེ།
རབ་ཏུ་བྱུང་བ་ཕྱི་མ་གཞན་དེ་ནི་སྔ་མ་ལས་བསླབ་རྒྱུན་ཐ་དད་པ་ཉིད་ཡིན་པའི་ཕྱིར།
དཔེར་ན་ཁྱིམ་པའི་དུས་སུ་སྟན་བྱས་ཀྱང་། ཕྱིས་རབ་ཏུ་བྱུང་བ་ན་སྟན་གཞན་རྩོམ་
པ་ལ་ལྟུང་བ་མེད་པ་བཞིན་ནོ། །ལོ་དྲུག་ཏུ་བཅང་བའི་སྤང་བའོ།། །།
གཉིས་པ་གནས་མལ་སྐྱོབ་པ་གདིང་བ་ལས་གྱུར་པ་ལ་གཉིས་ལས། སྤྱི་དོན།
གླེང་གཞི་མཉན་ཡོད་དུ་རབ་ཏུ་མང་པོས། དྲོད་མི་ཤེས་པ་དང་སོ་སོར་མི་རྟོག་པར་
སྤྱོད་པས། གདིང་བ་རྙིང་པས་གསར་པ་ལ་མ་གླན་པར་རྙིང་པ་བོར་བའོ། །རྒྱུ་
མཚན། གསར་པ་དཀྱིལ་རྡོལ་བ་དང་ཁ་དོག་ཉམས་པ་དང་། རྙིང་པ་ལྟོས་མེད་
དུ་འདོར་བའོ། །ཡན་ལག་ལ་བཞི་ལས། གཞི་ལ། དངོས་པོ་རང་གི་ཡིན་པ། རུང་
བ་ཚད་ལྡན་གསར་པ་ཡིན་པ་བདག་ཉིད་གདིང་བ་རྙིང་པ་དེ་ཙམ་ཡོད་བཞིན་དུ་མ་
གླན་པའོ། །ཀུན་སློང་ལོངས་སྤྱོད་པར་འདོད་པའོ། །སྦྱོར་བ་ལོངས་སྤྱོད་པར་རྩོམ་
པའོ། །མཐར་ཐུག་ལོངས་སྤྱད་པའོ། །གཞུང་དོན་ནི། སྟན་འོག་མ་རྣམས་ཀྱི་
སྟེང་དུ་གདིང་བར་བྱ་བས་ན་གདིང་བ་དེ་རྙིང་བ་ལས་བདེ་བར་གཤེགས་པའི་མཐོ་
གང་ནི་མི་འབྲིང་པོའི་ཁྲུ་ཕྱེད་དང་དོ། །དེས་མ་གླན་པའི་གདིང་བ་གསར་དུ་བྱས་
པ་སྤྱོད་ན་སྤང་བར་འགྱུར། གདིང་བ་རྙིང་པ་མེད་ན་ཡང་ལྟུང་བར་འགྱུར་རམ་
ཞེ་ན། གལ་ཏེ་གདིང་བ་རྙིང་པ་ཡོད་ན་འགྱུར་གྱི་མེད་ན་མི་འགྱུར་རོ། །རིལ་གྱིས་
ཡོད་པ་དགོས་སམ་ཞེ་ན། བདེ་བར་གཤེགས་པའི་མཐོ་གང་དེ་ཙམ་ཡོད་ན་ཡང་

མ་གླན་ན་སྤང་པའོ། །སྲ་བ་དེ་ཙམ་ཞིག་ཡོད་པ་དགོས་སམ་ཞེ་ན། སྲ་བ་དེ་ཙམ་
མེད་ཀྱང་དེ་ཙམ་བཅོས་པར་ནུས་ན་ཡང་འགྱུར་རོ། །མཐོ་གང་གི་སྤང་བའོ།། །།
གཉིས་པ་གོས་ཀྱི་རྒྱུ་བལ་ལས་གྱུར་པ་ལ་གཉིས་ལས། བལ་ཐོགས་པ་ལ་
སྤྱི་དོན་ནི། གླེང་གཞི། མཉན་ཡོད་དུ་དྲུག་སྡེས་འདོད་ཞེན་དང་། ངོ་ཚ་མེད་
པས་རྒྱང་གྲགས་ཀྱི་མཐར་བལ་ཁུར་བའོ། །རྒྱུ་མཚན་མ་དད་པ་དང་ལུས་ལ་གནོད་
པའོ། །ཡན་ལག་ལ་བཞི་ལས། གཞི་ལ་དངོས་པོ་བལ་རུང་བ་ཚད་དུ་ལོངས་པ་
རང་དབང་བ་ངོ་མ་སྤོས་པའོ། །ལམ་སའམ་ཆུ་ལ་བརྟེན་པ་རྒྱང་གྲགས་གཅིག་ཡན་
ཆད་དུ་ལོངས་པའོ། །བདག་ཉིད་རྫུ་འཕྲུལ་དང་སྤྲུལ་བའི་གནས་སྐབས་མིན་པའོ།།
དུས་ཉི་མ་གཅིག་གི་དུས་ཡིན་པའོ། །ཀུན་སློང་རང་དགར་རང་དོན་དུ་བལ་ཁུར་
ནས་འགྲོ་བར་འདོད་པའོ། །སྦྱོར་བ་འགྲོ་བར་རྩོམ་པ། མཐར་ཐུག་རྒྱང་གྲགས་
ལས་འདས་པའོ། །གཞུང་དོན་ལ་གཉིས། རྣམ་གཞག་དང་། བསླབ་བྱའོ། །དང་
པོ་ནི། གང་བྱས་ན་བལ་ཐོགས་པའི་སྤང་བར་འགྱུར་ཞེ་ན། དགེ་ཚུལ་ལ་སོགས་
པ་ཁྱེར་བར་བྱེད་པ་མེད་ན་དགེ་སློང་གིས་དཔག་ཚད་གསུམ་ལས་འདས་པར་ལུག་
གི་བལ་ཁྱེར་ན་རྒྱང་གྲགས་གཅིག་འདས་པ་ན་སྤང་བ་དང་། རྒྱང་གྲགས་ཕྱེད་འདས་
པ་ན་ཉེས་བྱས་སོ། །ཞུ་བར། རས་བལ་ལའང་བསྐྱེད་པར་བཤད་དོ། །གོས་ཡོ་
བྱད་ཀྱི་གཙོ་བོ་ཡིན་ལ་དེའི་རྒྱུ་ཡིན་པས་ཁུར་གཞན་ལ་ཉེས་བྱས་སོ། །ཁྱེར་བར་
བྱེད་པ་ཡོད་ན་ཡང་བདག་ཉིད་ཀྱིས་ཁྱེར་བར་རྩོམ་པ་ལ་ཉེས་བྱས། རྒྱང་གྲགས་
ཕྱེད་དུ་སྦྱོར་བ་མཐར་སྤང་བའོ། །ལམ་གྱི་ཚད་ཇི་ཙམ་ལ་འགྲོ་བའི་ལྟུང་བ་བསྐྱེད་
ཅེ་ན། བལ་ཐོགས་པ་དང་། དགེ་སློང་མ་དང་ལྷན་ཅིག་ལམ་དུ་འགྲོ་བ་དང་གྱུར་
འཇུག་པ་དང་། སྐྱེས་པ་མེད་པའི་བུད་མེད་དང་། རྐུན་པོ་དང་ལྷན་ཅིག་ལམ་དུ་

འགྲོ་བ་སྟེ་ལམ་དུ་ཕྱིན་པས་ལྟུང་བ་བསྐྱེད་པའི་ཚད་ནི་རྒྱང་གྲགས་གཅིག་གི་བདག་
ཉིད་ཡིན་ནོ། །རྒྱང་གྲགས་ཕྱེད་དུ་སོན་པ་ན་སྦྱོར་བ་ཡོངས་སུ་རྫོགས་པའོ། །དེ་
ཡང་ཆོས་གོས་ཀྱི་འབྲལ་བའི་མཚམས་ནས་བརྩི་གསུང་ངོ་། །བསྒོམས་པ་ལས་བྱུང་
བའི་རྫུ་འཕྲུལ་གྱིས་འགྲོ་ན་ཉེས་པ་མེད་པས་དེ་ལས་གཞན་པ་གསང་སྔགས་སོགས་
ཀྱིས་བལ་ཁྱེར་ཏེ་ནམ་མཁའ་ལ་འགྲོ་ན་ཉེས་བྱས་སོ། །མངོན་ཤེས་སམ་གཞན་
གང་ཡང་རུང་བའི་སྤྲུལ་པས་ཁྱེར་ན་ཡང་ཉེས་བྱས་སོ། །ཞྭ་དང་ལྷམ་སྒྲོ་གུ་ཅན་
དང་སྟོད་སྐོར་ནང་ཚངས་ཅན་དང་། རྒྱ་ཆང་དང་། ཅག་ཕོད་དང་། ཤུར་བུ་
ཁྲེའུ་ལ་སོགས་པའི་དོན་དུ་དེ་དག་འདང་བའི་ཚད་དེ་ཙམ་གྱི་བལ་དག་ཁྱེར་བ་ལ་ཉེས་
པ་མེད་དོ། །རྒྱང་གྲགས་དང་དཔག་ཚད་ཀྱི་ཚད་གང་ཞེ་ན། རྡུལ་ཕྲ་རབ་དང་།
རྡུལ་ཕྲ་མོ་དང་ཆུ་དང་ལྕགས་དང་རི་བོང་དང་ལུག་དང་གླང་དང་ཉི་ཟེར་གྱི་རྡུལ་དང་
· སྲོ་མ་དང་ཤིག་དང་ནས་དང་སོར་རྣམས་ནི་སྔ་མ་སྔ་མ་དྲུག་ལ་ཕྱི་མ་ཕྱི་མ་གཅིག་
གོ ༑དེ་ལྟར་ན་རྡུལ་ཕྲ་རབ་དྲུག་ལ་རྡུལ་ཕྲ་མོ་གཅིག་ནས་ནས་དྲུག་ལ་སོར་མོ་གཅིག་
གི་བར་རོ། །འདིར་དྲུག་འགྱུར་དང་། མངོན་པར་བདུན་འགྱུར་དུ་བཤད་པའི་
ཁྱད་པར་གང་ཞེ་ན། འདིར་དྲུག་འགྱུར་དུ་བསྒྲེ་བ་ད་ལྟའི་མི་བོངས་ཆུང་བའི་དབང་
དུ་བྱས། མངོན་པར་བདུན་འགྱུར་དུ་བསྒྲེ་བ་བསྐལ་བ་དང་པོའི་མིའི་དབང་དུ་བྱས་
པ་ཡིན་ཟེར་རོ། །སོར་བཞི་དྲུག་ལ་ཁྲུ་གང་ངོ་། །ཁྲུ་ཕྱེད་དང་བཞི་ལ་མིའི་སྲིད་
དོ༑ ༑ཁྲུ་བཞི་ལ་གཞུའོ། །གཞུ་དེ་ལྔ་བརྒྱ་ལ་རྒྱང་གྲགས་སོ། །དགོན་པའི་དང་
པོ་ནི་རྒྱང་གྲགས་དེའི་མཐའ་སྟེ་གྲོང་ནས་རྒྱང་གྲགས་གཅིག་འདས་པ་ནི་དགོན་པའི་
དང་པོའོ། །གཉིས་པ་ནི། ལུས་ཀྱི་ཕྲག་བརྡང་གིས་ཁུར་མི་བསྐུར་རོ། །གློ་དང་
རྒྱབ་དང་རྐེད་པ་དང་མགོ་དག་གིས་ཁུར་མི་བསྐུར་རོ། །ཁུར་བསྐུར་བའི་སྐབས་

འདིར་དགེ་སློང་གི་བསླབ་པ་ཐུན་མོང་མིན་པ་ཉིད་དུ་དོགས་པར་མི་བྱ་སྟེ། དགེ་
སློང་མ་རྣམས་ཀྱིས་ཀྱང་མི་བསྐུར་རོ། །མིའི་ཁུར་གྱི་ཕྱེད་ལས་ལྷག་པ་དགེ་སློང་
གིས་བསྐུར་བར་མི་བྱའོ། །བལ་ཐོགས་པའི་སྤང་བའོ།། །།
གཉིས་པ་བལ་རྨེལ་བ་ལ། སྤྱི་དོན་ནི། གླེང་གཞི། འཆར་ཀ་གསུམ་སྔ་
མ་བཞིན་ནོ། །རྒྱུ་མཚན་ལ་སོགས་པ་འཁྲུར་འཇུག་བཞིན་ལ་ལུག་གི་བལ་ཞེས་དང་།
མཐར་ཐུག་འདབ་བལ་གཅིག་ཙམ་རྨེལ་བ་རྫོགས་པ་ཞེས་སྦྱར་རོ། །གཞུང་དོན་
ནི༑ འཁྲུར་འཇུག་གི་སྐབས་སུ་བྱིན་གྱིས་བརླབས་པ་རང་གི་རྙིང་པ་འཁྲུར་འཇུག་
པར་འོས་པ་ཆོས་གོས་དང་གདིང་བ་དག་ལས་འགའ་ཞིག་ཅེས་སྨོས་པའི་ཆོས་གོས་
རྙིང་པའི་གནས་སུ་ལུག་གི་བལ་དག་ཅེས་སྦྱར་ལ། འཁྲུར་འཇུག་གམ་འཚེད་དུ་
འཇུག་གམ་འཆག་ཏུ་འཇུག་ན་ཞེས་པའི་འཆག་པའི་གནས་སུ་རྨེལ་བ་ཞེས་སྦྱར་རོ།།
དེ་ལྟར་ན་དགེ་སློང་གིས་དགེ་སློང་མ་ཉེ་དུ་མིན་པ་ལ་རང་གིས་ལུག་བལ་འཁྲུར་འཇུག་
པར་འོས་པ་འཁྲུར་འཇུག་གམ་འཚེད་དུ་འཇུག་གམ་རྨེལ་དུ་འཇུག་ན་སྤང་བའོ། །བལ་
རྨེལ་དུ་འཇུག་པའི་སྤང་བའོ།། །།
གཉིས་པ་ནོར་ལས་གྱུར་པ་ལ་སྤང་བ་གསུམ་ལས། དང་པོ་ལ་གཉིས་ལས།
སྤྱི་དོན། གླེང་གཞི། མཉན་ཡོད་དུ་དྲུག་སྡེས་དགེ་སྦྱོང་གི་ཚུལ་མིན་པས་གསེར་
དངུལ་བདག་གིར་བྱེད་པའོ། །རྒྱུ་མཚན་རིན་པོ་ཆེའི་མངོན་ཞེན་འབྱུང་བ་དང་བསམ་
གཏན་དང་ཀློག་པའི་བར་ཆད་དུ་འགྱུར་བའོ། །ཡན་ལག་ལ་བཞི་ལས། གཞི་ནི།
རིན་པོ་ཆེ་བཀག་པ་དངོས་སམ། དེ་བས་བཟང་ངམ་དེ་དང་འདྲ་བ་དང་། སྙད་
གདགས་སུ་རུང་བ་དང་ཚད་དང་ལྡན་པ། རང་གི་ཡིན་པ། རུང་བ་མ་བྱས་པའོ།།
ཀུན་སློང་བདག་གིར་བྱེད་འདོད་པ། སྦྱོར་བ་རང་ངམ་བསྐོས་པས་རེག་པར་རྩོམ་

པ༑ མཐར་ཐུག་བདག་གིར་བྱས་པའོ། །གཞུང་དོན་ལ་གསུམ་ལས། ཡན་ལག་
གི་མཚན་ཉིད་ནི། གང་བྱས་ན་རིན་པོ་ཆེ་ལ་རེག་པའི་སྤང་བར་འགྱུར་ཞེ་ན། པདྨ་
རཱ་ག་ལ་སོགས་པའི་རིན་པོ་ཆེ་རེག་པས་བདག་གིར་བྱེད་ན་ལྟུང་བྱེད་དུ་འགྱུར།
གནས་སྐབས་གང་ལ་བདག་གིར་བྱེད་པ་རྫོགས་ཤེ་ན། ལག་ཏུ་འོང་བར་རུང་བའི་
བདག་གིར་བྱ་བ་དེ་ལྕོགས་པ་ཉིད་ན་བདག་གིར་བྱ་བ་དེ་རྫོགས་སོ། །ལག་ཏུ་ཐོབ་
རུང་གི་གནས་དེ་བས་ཕ་ཟད་ན་རིན་པོ་ཆེ་འདུག་པ་བདག་གིར་བྱེད་ན་ཕྱེད་ཉིད་དེ་
ཉེས་བྱས་སོ། །བདག་གིར་བྱས་པ་ཙམ་གྱིས་སྤང་བར་འགྱུར་རམ་ཞེ་ན། དངོས་
པོ་དེ་ལ་འོག་ནས་འབྱུང་བའི་ཆོ་གས་རོང་གི་རུང་བར་མ་བྱས་པ་ཡང་སྤང་བའི་ཡན་
ལག་ཏུ་དགོས་སོ། །གང་བྱས་ན་ལྟུང་བར་འགྱུར་ཞེ་ན། རང་གི་ལུས་ཀྱིས་རེག་
གམ་གཞན་རེག་ཏུ་བཅུག་ནའོ། །ཚིག་ཁོ་ནས་རེག་ཏུ་བཅུག་ན་འགྱུར་རམ་ཞེ་ན།
སྤྲིང་ཡིག་ལ་སོགས་པ་གུང་ཡང་རུང་བས་རེག་ཏུ་བཅུག་ན་འགྱུར་ཏེ། འདི་ལོང་
འདི་ནས་འདི་ཙམ་ལོང་། །འདི་ཁྱེར་འདི་ནས་འདི་ཙམ་ཁྱེར། །འདི་ཞོག་འདི་
ནས་འདི་ཙམ་ཞོག །དེ་སྦྱར་བས་ནི་བཅོ་བརྒྱད་དོ། །ཞེས་པ་ལྟ་བུའོ། །སེལ་བ་
ནི༑ དོང་ཙེ་དང་། པ་ན་ལ་སོགས་པའི་མིང་གི་ཐ་སྙད་གདགས་སུ་རུང་བའི་ཟངས་
མ་ལ་རེག་གམ་རེག་ཏུ་བཅུག་ན་ཉེས་བྱས་སོ། །སྙད་གདགས་སུ་རུང་བའི་དོང་
ཙེ་སོགས་ལས་གཞན་པའི་ཟངས་ལ་རེག་པ་ལ་ལྟུང་བ་མེད་དོ། །ཞ་ཉེ་དང་ཁྲོ་ཆུ་
དང་རོ་ཉེ་དང་ལྕགས་དག་ལ་རེག་གམ་རེག་ཏུ་བཅུག་ན་ཉེས་པ་མེད་དོ། །དགེ་ཚུལ་
ཕ་མ་གཉིས་ཀྱིས་རིན་པོ་ཆེ་ལ་རེག་གམ་རེག་ཏུ་བཅུག་ཀྱང་ཉེས་པ་མེད་དོ། །
གཉིས་པ་གནས་སྐབས་ཀྱི་སེལ་བ་ལ་གཉིས་ལས། སྤྱི་དོན་ལ། གླེང་གཞི་
ནི༑ ཆོས་དང་ལྡན་པའི་དོན་མི་བདོག་པའི་རྐྱེན་ཡིན་པ་དང་། ཚད་དང་ལྡན་པ།

རང་དབང་བ་རིན་པོ་ཆེ་འམ་དེ་དང་འདྲ་བ་རུང་བར་མ་བྱས་པའོ། །ངོ་བོ་བརྟག་
པ་འགའ་ཞིག་གོ །དབྱེ་བ་གསུམ་མོ། །བསམ་པ་འདི་མི་བཅང་འདི་ལས་བྱུང་བ་
བཅང་སྙམ་པའོ། །རྟེན་རབ་ཏུ་བྱུང་བ་སྡེ་ལྔའོ། །དགོས་པ་ལྟུང་བ་འདི་མི་འབྱུང་
བ་དང་རིན་པོ་ཆེའི་མངོན་ཞེན་མི་འབྱུང་བའོ། །འཇིག་རྒྱུ། བྱིན་རླབས་བྱུང་དང་
གཞན་དངོས་དང་། །དངོས་པོ་བརླག་དང་རང་གི་བའི། །བསམ་པ་རྒྱུན་ལྡན་ཡིད་
བརྟན་ཡུལ། །ཤི་ལ་དེར་ཤེས་རྟེན་ཉམས་རྣམས། །གཞུང་དོན་ནི། རུང་བ་མ་
བྱས་པ་ཞེས་བཤད་ན། རུང་བ་དེ་གང་ཡིན་ཞེ་ན། དགེ་སློང་གིས་ཆོས་གོས་སོགས་
ཀྱི་རིན་རིན་པོ་ཆེ་རྙེད་པ་ན་བླང་བར་བྱ་ཞིང་བླངས་ནས་ཀྱང་སྦྱིན་བདག་བདག་པོ་
ཉིད་དུ་མོས་སུ་གཞུག་པ་དེ་ལ་ཡིད་གཏད་དེ་བཅང་བ་ནི་རུང་བ་དང་པོའོ། །གོས་
ཉོ་བ་ལ་སོགས་པའི་ཞལ་ཏ་བྱེད་པ་དགེ་བསྙེན་ལ་སོགས་པ་ལ་འདི་ཁྱོད་ཀྱི་ཡིན་ནོ་
ཞེས་བདག་པོ་ཉིད་དུ་ཁས་ལེན་དུ་གཞུག་ཅིང་དེའི་མིང་གིས་འཆང་བ་ནི་རུང་བ་གཉིས་
པའོ། །དགེ་སློང་གི་མདུན་དུ་རྫས་བཞག་སྟེ་ཚེ་དང་ལྡན་པ་དགོངས་སུ་གསོལ། བདག་
དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དེ། བདག་
དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་
བོ༑ ༑དངོས་པོ་རུང་བ་མ་ལགས་པ་འདིས་དངོས་པོ་རུང་བ་བསྒྲུབ་པར་བགྱིའོ་ཞེས་
ལན་གསུམ་བརྗོད་པས་བྱིན་གྱིས་བརླབས་པ་ནི་རུང་བ་གསུམ་པ་ཡིན་ནོ། །དངོས་
པོ་གང་ལ་རུང་བ་བྱ་ཞེ་ན། ཆོས་དང་ལྡན་པའི་དོན་ལྷུང་བཟེད་དང་ཆོས་གོས་དང་
སྨན་ལ་སོགས་པའི་ཡོ་བྱད་རང་ལ་མི་བདོག་པའི་རྐྱེན་ལས་གཞན་པ་ལ་རུང་བ་གསུམ་
པོ་དེ་མི་འཆགས་སོ། །ཡིད་བརྟན་གྱི་བདག་པོ་སྦྱིན་བདག་གམ་ཞལ་ཏ་བྱེད་པ་ཡུལ་
ཐག་རིང་ན་ཡང་དེ་ལ་ཡིད་གཏད་པའི་རུང་བ་ཉམས་པ་མེད་དོ། །དགེ་སློང་གིས་

བདག་ཉིད་ཀྱི་ལུས་འཚོ་བའི་དོན་དུ་ཟོང་དེས་བཟའ་བ་བྱེད་དུ་གཞུག་ཏུ་རུང་ངོ་། །དེས་
ལྟོ་འདུན་ཆེ་བར་མི་འགྱུར་རོ། །རང་གི་དོན་དུ་བཟའ་བ་དེ་བྱེད་པའི་བྱན་པོ་སོགས་
ལ་བཟའ་བའི་རིན་དུ་དབུལ་བའི་ཕྱིར་སྦྱིན་བདག་ལས་ཀརྴ་པ་ཎ་རུང་བ་བྱས་ཏེ་བླང་
བ་ཡང་རུང་ངོ་། །རབ་ཏུ་བྱུང་བས་ལམ་བརྒྱགས་ནི་རིན་པོ་ཆེ་གསེར་དངུལ་བིཌཱུརྱ་
ཤེལ་མུ་ཏིག་སྟེ་ལྔ་མན་ཆད། ཞ་ཉེ་ཟངས་རོ་ཉེ་ཁྲོ་ཆུ་ལྕགས་ཏེ་རིན་པོ་ཆེར་སྨོས་
པ་ལྔ་དང་། འབྲས་ཆེན་ཟན་དྲོན་ཤ་ཉ་ཤ་སྣུམ་འཁུར་ཏེ་བཟའ་བ་ལྔ་དང་། ཅི་
ཙེ་ཁྲེ་རྒོད་རྒྱ་སྲན་བྲའོ་ཁྲེ་སྟེ་བཟའ་བར་སྨོས་པ་ལྔ་བསྐུར་དུ་རུང་ངོ་། །མེའི་དོན་
དུ་རིན་པོ་ཆེ་མེ་ཤེལ་ཉེ་བར་གཞག་གོ །མེ་ཤེལ་དེ་མ་སྦས་པར་གར་བབ་བབ་ཏུ་
གཞག་པར་མི་བྱའོ། །མེ་ཤེལ་དེ་རྐུན་པོ་ལ་སོགས་པ་མ་བྱིན་པ་ལེན་པ་ལ་བསྟན་
པར་མི་བྱའོ། །མེ་ཤེལ་དེའི་འབྲས་བུ་མེ་ཕྱུང་ནས་རྐུན་པོ་དེ་ལ་སློང་ན་སྦྱིན་པར་
· བྱའོ། །དགེ་སློང་གིས་ཆུའི་དོན་དུ་ཆུ་ཤེལ་ཡང་གཞག་པར་བྱའོ། །ཆུ་ཤེལ་དེ་
བསྲུང་བའི་ཆོ་ག་ནི་མེ་ཤེལ་དང་འདྲའོ། །རྒྱ་དང་ཁབ་ལ་སོགས་པ་ཡོ་བྱད་རྗེས་
སུ་གནང་བར་གསེར་ལ་སོགས་པའི་རིན་པོ་ཆེ་བདག་གིར་བྱ་བའི་ཤན་བསྲེ་བར་མི་
བྱ་བ་ཉིད་དེ། རིན་པོ་ཆེ་ལས་བྱས་པའི་རྒྱ་སོགས་མི་བཅང་ངོ་། །ར་གན་དང་ཟངས་
དང་འཁར་བ་དང་ཤིང་གི་ལྷུང་བཟེད་བདག་གིར་མི་བྱའོ། །ར་གན་སོགས་ལས་
བྱས་པའི་ལྷུང་བཟེད་དེ་དག་བསྙེན་པར་མ་རྫོགས་པའི་སྔར་བདག་གིར་བྱས་པའམ་
བདག་གིར་བྱས་པ་ལས་གཞན་མ་བྱས་ཀྱང་རུང་སྟེ། གལ་ཏེ་ཡོངས་སུ་སྤྱད་དགོས་
པའི་རྐྱེན་བྱུང་ན་དེ་དག་སྨན་ཕོར་དུ་བསྔོས་པས་ཡོངས་སུ་སྤྱད་པར་བྱའི་ཐམས་ཅད་
དུ་སྤང་བར་བྱ་བ་མིན་ནོ། །བྱིན་གྱིས་མ་བརླབས་པའི་ལྷུང་བཟེད་དང་འདྲ་བར་
བསྐུར་དུ་མི་རུང་ངོ༌། །བྱིན་གྱིས་བརླབ་ཏུ་རུང་བའི་ལྷུང་བཟེད་གང་ཞེ་ན། ལྷུང་

བཟེད་བྱིན་གྱིས་བརླབ་ཏུ་རུང་བ་གཉིས་ཏེ། ལྕགས་ལས་བྱས་པ་དང་ས་ལས་བྱས་
པའོ། །གསུམ་པ་གཞིའི་མཚན་ཉིད་ནི། རིན་པོ་ཆེ་བདག་གིར་བྱས་ནའོ་ཞེས་པའི་
རིན་པོ་ཆེ་གང་ཡིན་ཞེ་ན། ནོར་བུ་མེ་ཤེལ་དང་ཆུ་ཤེལ་དང་མུ་ཏིག་དང་བཻཌཱུརྱ་དང་
ཤང་ཀ་ཤི་ལ་དང་བྱི་རུ་དང་དངུལ་དང་གསེར་དང་རྡོའི་སྙིང་པོ་མར་གད་དང་། སྤུག་
རིན་པོ་ཆེའི་རིགས་ཤིན་ཏུ་གཙོ་བོ་སྔོན་པོ་དང་སེར་པོ་དང་དམར་པོ་དང་དཀར་པོར་
སྣང་བའི་བདག་ཉིད་ཅན་ཏེ་ཁྲ་བོ་དང་། དམར་པོ་དང་། གཡས་སུ་འཁྱིལ་བ་དང་།
སངས་རྒྱས་ཀྱི་སྐུ་གདུང་ལ་སོགས་པ་ནི་རིན་པོ་ཆེའོ། །སེལ་བ་ནི། ནོར་བུ་ལ་
སོགས་པ་རིན་པོ་ཆེའི་ཉོ་ཚོང་གི་སྙད་གདགས་སུ་མི་རུང་བ་ལ་ནི་རེག་གམ་རེག་ཏུ་
བཅུག་ན་ན་སྨད་པ་ཉིད་དོ། །བསླབ་པའི་གཞི་འདིའི་འོག་མ་མངོན་ཚན་ཅན་གྱི་
སྤྱོད་པ་ལ་ཡང་སྙད་གདགས་སུ་མི་རུང་བ་ལ་ན་སྨད་དོ། །སྙད་གདགས་སུ་མི་རུང་
བ་ཇི་ལྟ་བུ་ཞེ་ན། སྙད་གདགས་སུ་མི་རུང་བ་དེ་ནི་མངོན་ཚན་ཅན་གས་པ་སེར་
ཁ་བྱུང་བ་དང་ཆག་པ་བུ་ག་བྱུང་བ་དང་། དུམ་བུ་ཕྱོགས་གཅིག་མེད་པ་དང་། འཚིག་
པ་མེ་དང་ཕྲད་པས་ཉོ་ཚོང་བྱར་མི་རུང་བ་དང་། སྔོན་ཉོ་ཚོང་བྱས་པ་ཙམ་ཡང་
མི་དྲན་པའི་སྔོན་མ་སྤྱད་པ་དང་། མངོན་ཚན་ཅན་གྱི་མཚན་མ་མ་བྱས་པ་དང་།
དྲུད་པ་ལ་སོགས་པའི་ཉེས་པས་མཚན་དང་མི་ལྡན་པ་དང་། ས་རྡོ་ལ་སོགས་པ་ལ་
ནོར་བུ་དང་དོང་རྩེ་དང་མངོན་ཚན་ཅན་ལ་སོགས་པ་བཅོས་པའོ། །གསེར་དངུལ་
ལ་རེག་པའི་སྤང་བའོ།། །།
གཉིས་པ་མངོན་ཚན་ཅན་གྱི་སྤྱོད་པའི་སྤང་བ་ལ་གཉིས་ལས། སྤྱི་དོན་ལ།
གླེང་གཞི། མཉན་ཡོད་དུ་དྲུག་སྡེས་ཉོན་མོངས་པ་འདྲ། མངོན་ཚན་ཅན་གྱི་སྤྱོད་
པ་སྣ་ཚོགས་བྱེད་པའོ། །རྒྱུ་མཚན་འདོད་པ་ཆེ་བ་སོགས་དང་འགྱེད་སྡུད་གྱིས་དགེ་

བའི་བར་ཆད་དུ་འགྱུར་བའོ། །ཡན་ལག་ལ་བཞི་ལས། གཞི་ལ་ཡུལ་ཁྱིམ་པ་ཐ་
སྙད་ལྔ་ལྡན། རྫས་ཐ་དད་པ་ཉེ་དུ་མིན་པའོ། །དངོས་པོ་པ་ནའམ་རིན་པོ་ཆེ་རང་
དབང་བ་ཐ་སྙད་གདགས་སུ་རུང་བ་ཚད་དང་ལྡན་པའོ། །ཀུན་སློང་རྙེད་པ་འདོད་
པའོ། །སྦྱོར་བ་ངག་མཚན་ཉིད་བཞི་ལྡན་གྱིས་བསྐྱེད་པར་རྩོམ་པའོ། །མཐར་ཐུག་
སྐྱེད་ཁྲུ་གང་དུ་ལོངས་པ་ཐོབ་པའོ། །གཞུང་དོན་ནི། གང་ལ་མངོན་ཚན་ཅན་གྱི་
སྤྱོད་པའི་ལྟུང་བ་འབྱུང་ཞེ་ན། རྙེད་པ་ཁེ་བོགས་འདོད་པ་ལ་མངོན་ཚན་ཅན་གྱི་
སྤྱོད་པའི་ལྟུང་བ་འདི་འབྱུང་ངོ༌། །དངོས་གཞིའི་ལྟུང་བ་ཇི་ལྟར་འབྱུང་ཞེ་ན། རིན་
པོ་ཆེ་སོགས་མངོན་ཚན་ཅན་སྐྱེད་དུ་བཏང་བའི་ཕ་རོལ་པོ་ཁྱིམ་པ་ཉིད་དང་ཉེ་དུ་མིན་
པ་ཉིད་ཡིན་ན་དངོས་གཞིའོ། །གང་གི་ཚེ་དངོས་གཞི་འབྱུང་ཞེ་ན། སྐྱེད་ཕྱིན་པའི་
ཚེ་ན་འབྱུང་། བཤགས་པའི་ཚེ་སྐྱེད་ཀྱི་ཆ་སྤང་བར་བྱའི་རྩ་བ་སྤང་མི་དགོས་ལ།
· སྐྱེད་དང་རྩ་བ་ལྷན་ཅིག་ཏུ་གྲུབ་ན་གང་ལ་སྐྱེད་ཀྱི་བློ་སྐྱེ་བ་དེ་སྤང་བར་བྱའོ། །བསླབ་
པའི་གཞི་འདིའི་འོག་མ་ཉོ་ཚོང་བྱེད་པ་ལ་ཡང་རྙེད་པ་འདོད་པ་ལ་ལྟུང་བ་འབྱུང་ངོ་།།
ཕ་རོལ་པོ་ཁྱིམ་པ་ཉིད་དང་ཉེ་དུ་མིན་པ་ཉིད་དང་སྐྱེད་ཕྱིན་ན་དངོས་གཞིའོ། །གང་
གི་སྐྱེད་ཕྱིན་ན་འགྱུར་ཞེ་ན། པ་ནའམ་གསེར་ལ་སོགས་པའི་རིན་པོ་ཆེ་སྐྱེད་དུ་བཏང་
སྟེ་སྤྱོད་པ་ལས་སྐྱེད་ཕྱིན་ན་ལྟུང་བ་འདིར་འགྱུར་རོ། །སྐྱེད་ཀྱི་སྔར་དགེ་སློང་གིས་
རྙེད་པ་བསྒྲུབ་པའི་ཕྱིར་རྩོམ་པ་ཇི་སྙེད་བྱས་པའི་སྦྱོར་བ་ལ་ནི་ཉེས་བྱས་གཅིག་ཉིད་
དོ༑ ༑དགེ་སློང་གིས་ཀུན་དགའ་ར་བ་པ་ལྷ་འབངས་མས་དགེ་བསྙེན་དག་ཡོད་ན་
སྐྱེད་གཏོང་བ་པོར་བསྐོ་བས་དཀོན་མཆོག་གསུམ་གྱི་དོན་དུ་རིན་པོ་ཆེ་ལ་སོགས་པ་
སྐྱེད་དུ་གཏང་བར་བྱའོ། །དཀོན་མཆོག་གི་དཀོར་ཆུད་མི་ཟ་བར་བྱ་བའི་ཕྱིར་གཏའ་
ཉི་རིར་བླངས་ནས་སྐྱེད་དུ་གཏང་བར་བྱའོ། །ཇི་ལྟར་གཏང་བར་བྱ་ན། དཔང་

པོ་དང་ལོ་དང་ཟླ་བ་དང་ཉི་མ་དང་དགེ་འདུན་གྱི་གནས་བརྟན་དང་དགེ་སྐོས་དང་
ལེན་པ་པོ་དང་རྫས་དང་སྐྱེད་རྣམས་དཔང་རྒྱར་བྲིས་ནས་གཏང་བར་བྱའོ། །གཏའ་
དང་བུ་ལོན་ལ་སོགས་པའི་རྒྱུས་ཤེས་པས་བྱུང་བའི་མཐའ་དེ་རྒྱུས་མི་ཤེས་པའི་དགེ་
སློང་གཞན་ལ་ཡང་ཁོང་དུ་ཆུད་པར་བྱའོ། །མངོན་ཚན་ཅན་གྱི་སྤྱོད་པའི་སྤང་བའོ།།
གསུམ་པ་ཉོ་ཚོང་བྱེད་པའི་སྤྱི་དོན་ལ་ཉེས་པ་ཉོ་ཚོང་སྣ་ཚོགས་བྱེད་པ་སྦྱར།
གཞལ་བར་བྱ་བ་འབྲུ་ལ་སོགས་པ་ཡིན་པ་སྦྱར། གཞན་འདྲའོ། །གཞུང་དོན་ནི།
སྔར་སྐྱེད་ཕྱིན་ན་དངོས་གཞིའོ་ཞེས་བཤད་ན། གང་ནི་སྐྱེད་ཕྱིན་ན་དངོས་གཞིར་
འགྱུར་ཞེ་ན། པ་ན་དང་རིན་པོ་ཆེ་ལས་གཞན། འབྲུ་དང་གོས་ལ་སོགས་པ་དག་
གི་སྤྱོད་པ་ལས་སྐྱེད་ཕྱིན་ན་ལྟུང་བ་འདིར་འགྱུར། ཡང་ན་སྐྱེད་ཕྱིན་པའི་ཁེ་བོགས་
འདོད་པ་ལས་གཞན་ཉོ་ཚོང་སྤྱོད་པ་ལས་སྐྱེད་ཕྱིན་ནའོ། །དེས་ན་སྤང་བ་འདི་གསུམ་
གྱི་ཁྱད་པར་ནི། རིན་པོ་ཆེ་ལ་རེག་པ་ལས་དང་པོ། ཁེ་བོགས་འདོད་པས་པ་ན་
ལ་སོགས་པས་བསྐྱེད་པ་ལ་གཉིས་པ། གང་ཡང་རུང་བས་རྙེད་པ་འདོད་ཅིང་ཉོ་ཚོང་
ལ་སོགས་པ་སྤྱོད་པ་ལ་གསུམ་པའོ། །དགེ་འདུན་གྱི་བཤོས་ཀྱི་ཕྱིར་དགེ་འདུན་གྱི་
འབྲས་དང་ཏིལ་དང་མོ་སྲན་སྡེའུ་ལ་སོགས་པ་གཞན་དག་རིན་གྱིས་ཉོ་བར་འདོད་
པ་ལ་ཉོར་སྦྱིན་པར་བྱ་སྟེ། དེ་ལ་ཉོ་ཚོང་གི་ཉེས་པ་མེད་དོ། །གལ་ཏེ་དགེ་འདུན་
དེ་ཉིད་ཀྱི་བཤོས་ཀྱི་ཕྱིར་ཉོ་བར་བྱེད་ན་རིན་འཐེབ་དང་བཅས་ཏེ་སྦྱིན་པར་བྱའི་མཉམ་
སྟེ་མིན་ནོ། །དགེ་འདུན་གྱི་འབྲས་ལ་སོགས་པ་ཟད་ན་དགེ་འདུན་གྱིས་ཀྱང་འབྲས་
ལ་སོགས་པ་ཉོ་བར་བྱའོ། །དགེ་འདུན་གྱིས་འབྲས་ལ་སོགས་པ་འབྲུ་གསར་པ་ཡང་
ཉོ་བར་བྱའོ། །རྙིང་པ་ཇི་ལྟར་བྱ་ཞེ་ན། གལ་ཏེ་སྲོག་ཆགས་མེད་ན་དགེ་འདུན་
གྱི་འབྲུ་རྙིང་པ་རྣམས་བཙོངས་ནས་གསར་པ་ཉོ་བར་བྱའོ། །དགེ་སློང་རང་གི་རྫས་

འདིའི་རིན་འདི་ཙམ་མོ་ཞེས་རྫས་ཀྱི་རིན་ཐང་མི་གདབ་བོ། །ཁྱིམ་པའི་ཉོ་ཚོང་བྱེད་
པ་དག་གི་ནང་དུ་དགེ་སློང་གིས་ལག་གཞུག་པ་གཏོགས་འདོད་དང་བར་འཚང་མི་
བྱའོ། །རང་གི་ཆོས་གོས་སོགས་ཇི་ལྟར་ཉོ་ཞེ་ན། རང་གི་ཆོས་གོས་ལ་སོགས་པ་
ནི་ཁྱིམ་པ་ཉོར་གཞུག་གོ །ཁྱིམ་པ་མེད་ན་སུས་ཉོ་ཞེ་ན། ཁྱིམ་པ་མེད་ན་རང་གི་
རྫས་དེའི་རིན་ཐང་ངེས་པར་བཅད་ནས་འདི་ལ་འདི་ཙམ་བྱིན་ཅིག་ཅེས་ལན་གསུམ་
གྱི་བར་དུ་བརྗོད་པར་བྱའོ། །ཟོང་ཀ་ཀ་ནི་དང་བར་ཏ་ཀ་ལ་སོགས་པ་ཉོ་བ་ན་ཅུང་
ཟད་བསྐྱེད་པ་དང་འཆང་བ་ན་ཅུང་ཟད་འབྲིད་པ་ན་བརྩེག་པ་ཡིན་ལ། དེ་ནི་གཞན་
གྱི་དོན་དུ་ཡང་མི་བྱ་ན་རང་དོན་དུ་ལྟ་སྨོས་ཀྱང་ཅི་དགོས། དེའི་དམིགས་བསལ་
ནི༔ དཀོན་མཆོག་གསུམ་གྱི་དོན་དུ་ནི་མ་གཏོགས་ཏེ། དཀོན་མཆོག་གསུམ་གྱི་
དོན་དུ་ཟོང་ལ་བརྩེག་པར་བྱའོ། །དེ་ཁོ་ན་ལྟར་མིན་ན་ངས་ཀརྴ་པ་ཎ་ལྔ་སྦྱིན་ནོ།།
དེའི་གཏེང་བར་འདི་གཞག་གོ་ཞེས་ཞྭ་ལ་སོགས་པ་དེའི་གཏར་གཞུག་པར་མི་བྱའོ།།
དགེ་འདུན་གྱིས་སྦྱིན་པར་བྱའོ་ཞེས་བཤད་ན་ཇི་ལྟར་སྦྱིན་ཞེ་ན། དགེ་འདུན་གྱི་དབྱིག་
ལ་སོགས་པའི་རྫས་དེ་དགེ་སློང་ཁེ་བོགས་བྱེད་པ་ལ་གཏན་དེ་རྙེད་པ་བསྒྲུབ་པར་བྱའོ།།
དགེ་འདུན་རང་གིས་གཏད་དམ་ཞེ་ན། དགེ་འདུན་གྱི་ལས་བྱེད་པ་དམ་བཞག་པ་
ལ་སོགས་པ་ལ་གཏད་དེ། དེས་སྤོགས་པ་ལ་གཏད་པར་བྱ། སྤོགས་པ་དེས་དགེ་
སློང་རྒན་རབས་རྒན་རབས་དག་ལ་མ་ཞུས་པ་དགེ་འདུན་གྱི་དོན་དུ་རང་དགར་བརྩོན་
པར་མི་བྱའོ། །འཕྱར་ཁ་སྤང་བའི་ཕྱིར་དགེ་སློང་སོགས་པ་དེས་རང་གིས་དགེ་འདུན་
གྱི་རྫས་མནོས་པ་དང་། དེ་སྐྱེད་དུ་བཏང་བས་སྐྱེད་ཇི་ཙམ་བྱུང་བ་དང་དངོས་པོ་
དེ་དགེ་འདུན་གྱི་བྱ་བ་གང་ལ་དཔྱད་པ་སོགས་དེའི་ཚིག་ཡི་གེར་བྲི་བའི་དམ་བཞག་
ལ་ནན་ཏན་དུ་བྱའོ། །ཉོ་ཚོང་བྱེད་པའི་སྤང་བའོ། །

གསུམ་པ་སྣོད་སྤྱད་ལས་གྱུར་པ་ལ་གཉིས་ལས། དང་པོ་འཆང་བ་ལ། སྤྱི་
དོན་ནི། གླེང་གཞི་མཉན་ཡོད་དུ་དྲུག་སྡེས་དགེ་སྦྱོང་གི་ཚུལ་དང་མཐུན་པ་མིན་
པ་བྱེད་འདོད་པས་ལྷུང་བཟེད་ལྷག་པོ་འཆང་བའོ། །རྒྱུ་མཚན་ལྷུང་བཟེད་མང་པོ་
གསོག་པ་དང་། འདོད་ཞེན་ཆེ་བ་སོགས། ཡན་ལག་ལ་གསུམ་ལས། གཞི་ལ།
དངོས་པོ་ནི་རང་གི་ལྷུང་བཟེད་རུང་ཚད་ལྡན་དབང་བྱར་ཡོད་པ་བྱིན་རླབས་དང་
མ་འབྲེལ་ལམ། འབྲེལ་ཀྱང་རྗེས་སུ་ཞུགས་པ་དང་བཅས་པ་དང་འབྲེལ་མེད་མིན་
པའོ། །ཀུན་སློང་རང་གི་ཆེད་དུ་འཆང་བར་འདོད་པ། མཐར་ཐུག་ཞག་བཅུ་གཅིག་
པའི་སྐྱ་རེངས་ཤར་བའོ། །གཞུང་དོན་ནི། གང་བྱས་ན་ལྷུང་བཟེད་འཆང་བའི་
སྤང་བར་འགྱུར་ཞེ་ན། གོས་ཞག་བཅུ་འཆང་སྤང་གི་སྐབས་སུ་ཡོད་ནའོ། །རང་
གིའོ། །གོས་ལའོ། །ཞེས་སྨོས་པའི་གནས་སུ་འདིར་ལྷུང་བཟེད་ཀྱིའོ་ཞེས་གཞུག་
པར་བྱའོ། །ལྷུང་བཟེད་ལྷག་པོ་འཆང་བ་ཐམས་ཅད་ལ་ལྟུང་བྱེད་འབྱུང་ངམ་ཞེ་
ན༑ དགེ་ཚུལ་ཕྱིས་འབྱུང་བར་འགྱུར་བ་ལ་སྦྱིན་པར་བྱའོ་ཞེས་རབ་ཏུ་འབྱུང་བ་
ལ་ལྟོས་པའི་དོན་དུ་ལྷུང་བཟེད་བསྔོས་ཤིང་ངེས་པར་བྱས་པ་ནི་སྤངས་པ་ཉིད་ཡིན་
པས་དེ་འཆང་ཡང་སྤང་བར་མི་འགྱུར་རོ། །ལྷུང་བཟེད་ཁ་དོག་སྐྱ་བ་དང་དཀར་
བ་དང་ཚད་ལས་ཆེ་བ་རྣམས་ནི་བྱིན་གྱིས་བརླབ་ཏུ་རུང་བ་ཉིད་ཡིན་པས་འཆང་ན་
ཉེས་བྱས་སོ། །ཁ་དོག་ནག་པར་གྱུར་ཀྱང་ལྷུང་བཟེད་མ་ཚོས་པ་ཡང་ལྷུང་བཟེད་
ཆུང་ངུས་ལྷུང་བཟེད་ཀྱི་བྱ་བ་བྱེད་མི་ནུས་པ་དང་འདྲ་བ་ཉིད་ཡིན་ནོ། །ལྷུང་བཟེད་
ཆུང་ངུ་གཅིག་ལྷག་པོར་འཆང་བ་ལ་ནི་ཉེས་པ་མེད་དེ། འཇིགས་པ་དང་བཅས་
པ་ཉིད་དུ་ལྷུང་བཟེད་ཆུང་ངུས་ལྗོངས་རྒྱུར་འགྲོ་བར་བྱའོ་ཞེས་གསུངས་པའི་ཕྱིར།
ལྷུང་བཟེད་འཆང་བའི་སྤང་བའོ།། །།

གཉིས་པ་ལྷག་པོ་འཚོལ་བ་ལ་གསུམ་ལས། བསླབ་བྱ་ནི། དགེ་སློང་གིས་
དངོས་པོ་ཐམས་ཅད་ལ་ཧ་ཅང་ཆགས་པ་མི་བྱའོ། །ལྷུང་བཟེད་སོགས་ལ་ཆགས་
སུ་རུང་ངམ་ཞེ་ན། ལྷུང་བཟེད་ལ་སོགས་པའི་ཡོ་བྱད་ལ་ཧ་ཅང་ལྷག་པར་ཆགས་
པར་མི་བྱའོ། །འོ་ན་ཇི་ལྟར་བྱ་ན། ལྷུང་བཟེད་ལ་སོགས་པ་གང་ལ་ལྷག་པར་ཞེན་
པ་འབྱུང་བ་དེ་བཅང་བར་མི་བྱའོ། །དགེ་སློང་གིས་ཆོས་གོས་སོགས་སུ་མ་ཟད་ལྷུང་
བཟེད་ཀྱང་མེད་ན་བླང་བར་བྱའོ། །
གཉིས་པ་ལྟུང་བ་རྣམ་གཞག་ལ་གཉིས་ལས། སྤྱི་དོན་ལ། གླེང་གཞི། མཉན་
ཡོད་དུ་ཉེར་དགས་འདོད་ཞེན་གྱིས་ལྷུང་བཟེད་ལྷག་པོ་བཙལ་བའོ། །རྒྱུ་མཚན་འདོད་
ཞེན་ཆེ་བ་སོགས། ཡན་ལག་ལ་བཞི་ལས། གཞི་ལ། ཡུལ་ཁྱིམ་པ་དྲུག་ལྡན།
དངོས་པོ་ལྷུང་བཟེད་རུང་ཚད་ལྡན། ཁྱིམ་པ་དེ་ཉིད་ཀྱི་ཡིན་པའོ། །བདག་ཉིད་
ལྷུང་བཟེད་རུང་ཚད་ལྡན་ལོངས་སྤྱད་བཟོད་དབང་བྱར་ཡོད་པ། འབྲེལ་མེད་མིན་
པ་ཡོད་པའོ། །ཀུན་སློང་སློང་བར་འདོད་པ་སྦྱོར་བ་ངག་མཚན་ཉིད་དྲུག་ལྡན། མཐར་
ཐུག་ལག་ཏུ་ཐོབ་པའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི།
གང་ལ་ལྷུང་བཟེད་ལྷག་པོ་འཚོལ་བའི་སྤང་བར་འགྱུར་ཞེ་ན། ལྷུང་བཟེད་དེ་ཡོད་
པ་ཉིད་ན་ལྟུང་བ་འདི་འབྱུང་ངོ༌། །ཇི་ལྟ་བུ་ཡོད་ན་འབྱུང་ཞེ་ན། ལྷུང་བཟེད་སྐྱོན་
མེད་ཚུན་ཆད་ནས་ལྷན་པ་བཞི་མན་ཆད་གླན་ཟིན་པའམ། ལྷན་པ་དེ་དག་གླན་དུ་
རུང་ཞིང་ཟས་ལ་ཡོངས་སུ་སྤྱད་བཟོད་པ། ཡོད་བཞིན་དུ་གཞན་འཚོལ་བར་བྱེད་
ན་ལྟུང་བ་འདིར་འགྱུར་རོ། །དེ་ལྟ་བུའི་ལྷུང་བཟེད་ཡོད་པས་གང་བྱས་ན་ལྟུང་བའི་
འདིར་འགྱུར་ཞེ་ན། ཁྱིམ་པ་ཉེ་དུ་མིན་པ་ལུས་ངག་གི་རྣམ་པར་རིག་བྱེད་ཀྱིས་བསླང་
བས་ལྷུང་བཟེད་ཡོངས་སུ་བཙལ་ཏེ་ཐོབ་ནའོ། །ཁྱིམ་པ་དང་ཉེ་དུ་མིན་པ་དེ་གཉིས་

ནི་བསླབ་པའི་གཞི་འདིའི་འོག་མ་འཐག་ཏུ་འཇུག་པ་དང་། འཐག་པ་བསྐྱེད་པའི་
སྤང་བ་གཉིས་ལ་ཡང་རིག་པར་བྱའོ། །དེ་གཉིས་ཀྱི་བྱེ་བྲག་བསྟན་པ་ནི། ཐ་ག་
པ་དང་སྦྱིན་བདག་དང་གཞན་ཕོ་ཉ་བ་དག་ལ་ཁྱིམ་པ་དང་ཉེ་དུ་མིན་པ་སྦྱར་རོ། །ཉེ་
དུ་མིན་པ་ལ་ཟས་བསོད་པ་སློང་པ་སོགས་ལ་ཁ་ན་མ་ཐོ་བར་འགྱུར་བ་ལྟར་ཉེ་དུ་ལ་
ནི་ཉེས་པ་མེད་དོ། །ཐམས་ཅད་དུ་ཉེས་པ་མེད་དམ་ཞེ་ན། སྐྱེད་ཀྱིས་བསླབ་པའི་
གཞི་མངོན་ཚན་ཅན་དང་ཉོ་ཚོང་ལས་གྱུར་པ་དང་། ལྷུང་བཟེད་ལྷག་པ་སློང་བའི་
བསླབ་པའི་གཞི་མ་གཏོགས་ཏེ་དེ་གཉིས་ཉེ་དུ་ལས་ཀྱང་ལྟུང་བ་ན་སྨད་པར་འགྱུར་
རོ༑ ༑ལྷུང་བཟེད་ཡོངས་སུ་བཙལ་བ་ན་ཉེས་བྱས་སོ། །བཙལ་བའི་གཞི་དེ་ལས་
ལྷུང་བཟེད་གྲུབ་ན་དངོས་གཞིའོ། །གཉིས་པ་སེལ་བ་ནི། ལྷུང་བཟེད་སྔ་མ་བྱིན་
གྱིས་བརླབས་པ་ཆག་པ་ལ་སོགས་པའི་རྐྱེན་གྱིས་མེད་པ་ཉིད་ལ་དེ་ལྟར་མ་ཤེས་པར་
བདག་ལ་ལྷུང་བཟེད་ཡོད་དོ་སྙམ་པའི་བློ་ཅན་གྱིས་ལྷུང་བཟེད་གཞན་འཚོལ་བ་ལ་
ན་སྨད་དེ་ཉེས་བྱས་སུ་འགྱུར་རོ། །ལྷུང་བཟེད་ཡོད་པ་ན་རང་གི་ཡོ་བྱད་དག་གིས་
ལྷུང་བཟེད་གཞན་འཚོལ་བ་ན་ན་སྨད་དོ། །ལྷུང་བཟེད་མེད་ཀྱང་ལྷུང་བཟེད་ཀྱི་རིན་
དེ་དག་རང་ལ་ཡོད་པ་ཉིད་ན་གཞན་ལ་ལྷུང་བཟེད་འཚོལ་ན་ཡང་ན་སྨད་དོ། །ལྷུང་
བཟེད་བཟང་པོ་འདོད་པས་གཞན་བཙལ་ནས་དེ་དང་བརྗེ་ན་ཡང་ན་སྨད་དོ། །
གསུམ་པ་ཕྱིར་བཅོས་པའི་ཐབས་ལ་གཉིས། སྤང་བའི་མཚན་ཉིད་དང་།
སྤང་བའི་ཆོ་གའོ། །དང་པོ་ནི། སྤང་བའི་ཡོ་བྱད་གཞན་རྣམས་གང་ཟག་ལ་སྤངས་
པས་ཆོག་ཀྱང་ལྷུང་བཟེད་ལྷག་པ་འདི་ནི་དགེ་འདུན་ཁོ་ན་ལ་སྤང་བར་བྱའོ། །ལྷག་
པོ་ཐམས་ཅད་དགེ་འདུན་ལ་སྤང་བར་བྱའམ་ཞེ་ན། ལྷུང་བཟེད་ལྷག་པ་དུ་མ་ཉིད་
ཡིན་ན་དེ་རྣམས་ཀྱི་ནང་ནས་ཆེས་མཆོག་ཏུ་འདོད་པ་ཞིག་དགེ་འདུན་ལ་སྤང་བྱར་

བྱའོ། །ལྷག་པ་གཞན་རྣམས་ཇི་ལྟར་བྱ་ཞེ་ན། ལྷག་པ་གཞན་ནི་རྣམ་པ་ཐམས་
ཅད་ཀྱི་ཐམས་ཅད་དུ་ཕྱིར་མི་བླང་བར་སྤང་བར་བྱ་བ་ཉིད་ཡིན་ནོ། །སུ་ལ་སྤང་
བར་བྱ་ཞེ་ན། དགེ་ཚུལ་ལ་སོགས་པ་རབ་ཏུ་བྱུང་བ་འདི་པ་ལའོ། །ལྟུང་བ་འབྱིན་
པ་པོའི་དགེ་སློང་དེ་ལ་ལྷུང་བཟེད་གང་སྦྱིན་ཞེ་ན། ལྟུང་བ་འབྱིན་པ་པོ་དེ་ལ་དགེ་
སློང་ཐམས་ཅད་ཀྱི་ལྷུང་བཟེད་ཀྱི་ནང་ན་ལྷུང་བཟེད་ཐ་ཆད་པ་སྙིགས་ཏེ་སྦྱིན་པར་
བྱ༑ ཐབས་གང་གིས་བསྙིག་པར་བྱ་ཞེ་ན། ལྷུང་བཟེད་ལྷག་པ་དེ་དགེ་འདུན་ལ་
བྲིམས་པས་བསྙིག་པར་བྱ། གང་ཟག་ཇི་ལྟ་བུས་བྲིམ་པར་བྱ་ཞེ་ན། དགེ་འདུན་
གྱིས་གསོལ་གཉིས་ཀྱི་ལས་ཀྱིས་བསྐོས་པའི་དགེ་སློང་གིས་བྲིམ་པར་བྱ། གཉིས་
པ་ལ་གསུམ་ལས་སྦྱོར་བའི་ཆོ་ག་ནི། བསྐོས་པ་དེས་ཇི་ལྟར་བྲིམ་ཞེ་ན། བསྐོས་
པའི་དགེ་སློང་དེས་སང་ལྷུང་བཟེད་འགྲིམ་པ་དེ་བྱེད་པར་འགྱུར་བ་ན་དགོངས་ཁ་
ཚུན་ཆད་དགེ་འདུན་ནམ་འཚོགས་པའི་དུས་སུ་དགེ་འདུན་ལ་བརྡ་འཇལ་བར་བྱའོ།།
ཇི་ལྟར་འཇལ་བར་བྱ་ཞེ་ན། ཚེ་དང་ལྡན་པ་དག་བདག་སང་ལྷུང་བཟེད་འབྲེལ་པ་
མེད་པར་འགྲིམ་པར་འགྱུར་གྱི་ཁྱེད་ཅག་རང་རང་གི་ལྷུང་བཟེད་ཐོགས་ལ་དགེ་འདུན་
གྱི་ནང་དུ་གཤེགས་པར་མཛོད་ཅིག་ཅེས་སོ། །ལྷུང་བཟེད་འབྲེལ་བ་མེད་པ་ནི་དགེ་
འདུན་ལས་ཐོབ་པའི་ལྷུང་བཟེད་ཐ་ཆད་ཀྱི་མིང་ཡིན་ཏེ། དགེ་སློང་གི་ལྷུང་བཟེད་
ཀྱི་ཡུལ་ལ་འབྲེལ་བ་ནི་གཉིས་ཏེ། བྱིན་གྱིས་བརླབས་ནས་བདག་ཉིད་ཀྱིས་ལོངས་
སྤྱོད་པ་དང་། ཡོངས་སུ་སྤང་བ་དང་གཞན་ལ་སྦྱིན་པ་ལ་རང་དབང་བ་ཡིན་ལ། ལྷུང་
བཟེད་དེ་ལྟ་བུ་ལ་བྱིན་གྱིས་བརླབ་པ་དང་རང་དབང་བའི་འབྲེལ་བ་མེད་པའི་ཕྱིར།
དེས་ན་ལྷུང་བཟེད་དེ་ནི་བྲན་གནམ་ཁོལ་ཕྱུང་བ་དང་འདྲ་སྟེ། བྲན་རྗེ་བོས་ཁྱོད་
ཁོ་བོས་བྲན་ལས་ཐར་བར་བྱའོ་ཞེས་གནམ་ཁོལ་དུ་ཕྱུང་བ་ཡིན་པས་བྲན་གྱི་ལས་

སུ་ཡང་མི་བསྐོ །བྲན་ཡིན་པས་ཡོངས་སུ་བཏང་བར་ཡང་མི་ནུས། འོན་ཀྱང་བཟའ་
བཏུང་སོགས་སྦྱིན་དགོས་པ་བཞིན་དུ་ལྷུང་བཟེད་འདི་ཡང་བྱིན་གྱིས་བརླབ་པར་བྱ་
བ་ཡང་མིན་ཡོངས་སུ་སྤང་བར་བྱ་བ་ཡང་མིན་མོད། འོན་ཀྱང་ཁ་བསྒྱུར་བ་དང་
བསྲེག་པ་ལ་སོགས་པ་ལ་ལྷུང་བཟེད་ཀྱི་ནན་ཏན་ཡང་བྱེད་དགོས་པའི་ཕྱིར་རོ།།
དངོས་གཞིའི་ཆོ་ག་ནི། བསྐོས་པའི་དགེ་སློང་དེས་ལྷུང་བཟེད་འགྲིམ་པའི་ཉིན་མོ་
དགེ་སློང་རྣམས་འཁོད་པའི་དོན་དུ་སྟན་འདིང་བ་ལ་སོགས་པའི་ནན་ཏན་བྱའོ། །དགེ་
སློང་རྣམས་འཁོད་ནས་ལྷུང་བཟེད་འགྲིམ་པའི་ཚེ་ལྷུང་བཟེད་ཀྱི་བསྔགས་པ་ཡོན་ཏན་
བརྩམ་ཞིང་རྒན་རིམ་བཞིན་དུ་དབུལ་བར་བྱའོ། །བསྔགས་པ་ཇི་ལྟ་བུ་བརྗོད་ཅེ་
ན༑ དེས་དགེ་འདུན་ལ་ཕྱག་གསུམ་བྱས་ཏེ་གནས་བརྟན་ལྷུང་བཟེད་འདི་ནི་མདོག་
ལ་ནག་ནོག་མེད་པའི་ཤིན་ཏུ་གསལ་བ་ཚད་དང་ལྡན་པས་དབྱིབས་ལེགས་པ་བུ་ག་
དང་ཆག་གྲུམ་སོགས་མེད་པས་ལོངས་སྤྱད་པར་བཟོད་པ་ལགས་ཀྱི། གལ་ཏེ་བཞེད་
ན་སྣོམས་ཤིག་ཅེས་བརྗོད། ལྷུང་བཟེད་ཐམས་ཅད་ལ་ཡོད་ཏན་དེ་སྐད་བརྗོད་དམ་
ཞེ་ན། ཤིན་ཏུ་གསལ་བ་ལ་སོགས་པའི་ཡོན་ཏན་ཡོད་པ་ཇི་ལྟ་བ་བཞིན་དུ་བརྗོད་
ཀྱི་མེད་པ་ནི་མིན་ནོ། །དགེ་སློང་རྣམས་ཀྱིས་ཀྱང་ལྷུང་བཟེད་དེ་འདོད་ན་བླང་བར་
བྱའི་མི་འདོད་བཞིན་དུ་མི་བླང་ངོ་། །གནས་བརྟན་ལ་སོགས་པ་རྒན་རྣམས་ཀྱིས་
ཀྱང་རང་ལ་བསྟབས་པའི་ཚེ་མ་བླངས་པར་དགེ་སློང་གཅིག་གིས་བར་དུ་ཆོད་པའི་
འོག་ན་དགེ་སློང་གསུམ་པས་ལྷུང་བཟེད་དེ་བླངས་པ་ན། ཁོ་བོ་འདོད་དོ་ཞེས་བླང་
བར་མི་བྱའོ། །བར་དུ་མ་ཆོད་པས་བླངས་ཀྱང་བླང་དུ་རུང་ངོ་། །བར་དུ་ཆོད་
པས་བླངས་པ་ན་གོང་མ་སློང་བ་ཡོད་ན་ཚིག་དང་པོ་དང་གཉིས་པ་ལ་ནི་མི་སྦྱིན་ཞིང་
འོག་མ་གསུམ་པ་ལ་མི་སྦྱིན་པར་བྱ་བ་མིན་ནོ། །མཇུག་གི་ཆོ་ག་ནི་བསྐོས་པ་དེས་

ལྟུང་བ་འདི་བྱུང་བ་དེ་ལ་གཞན་ལ་སྟེར་བ་ལ་སོགསས་པས་སྤང་བར་མི་བྱ་བ་ཉིད་
དང་། རང་གི་འཚོ་བའི་ཡོ་བྱད་དུ་བྱིན་གྱིས་བརླབ་པར་མི་བྱ་བ་ཉིད་དག་གོ་བར་
བྱའོ། །ལྷུང་བཟེད་འབྲེལ་མེད་ཉེ་བར་སྤྱོད་པ་ལྟུང་བ་བྱུང་བ་ལ། བསྐོས་པས་མ་
ཆག་གི་བར་དུ་དལ་བུ་དལ་བུས་སྤྱོད་ཅིག་ཅེས་བྱའོ། །ལྟུང་བ་བྱུང་བ་དེས་ལྷུང་
བཟེད་བྱིན་གྱིས་བརླབས་པ་དང་ལྷུང་བཟེད་འབྲེལ་མེད་གཉིས་ཀས་ཀུན་ཏུ་སྤྱད་པར་
བྱའོ། །ལྷུང་བཟེད་འབྲེལ་མེད་དེ་ལ་སྣོད་དང་ཁ་གཡོགས་ལ་སོགས་པ་ཆེས་བཟང་
པོ་ངེས་པར་སྦྱར་བར་བྱའོ། །བསོད་སྙོམས་ལ་ལོངས་སྤྱད་པ་ན་ཕྱེ་ལ་སོགས་པ་
ཆེས་ཡང་བ་ལྷུང་བཟེད་འབྲེལ་མེད་དུ་བླུག་པར་བྱ། ཆེས་ལྕི་བ་ལྷུང་བཟེད་བྱིན་
གྱིས་བརླབས་པར་བླུག་པར་བྱའོ། །ཟས་ཟ་བའི་བྱ་བ་ཉིད་ལ་ནི་ལྷུང་བཟེད་འབྲེལ་མེད་ཀྱི་
ནང་ནས་བཟའ་བར་མི་བྱ་བ་ཁོ་ནའོ། །འབྲེལ་མེད་དེ་ལ་ཟས་ཀྱིས་སྤགས་པའི་བྱི་དོར་ཡང་
བྱིན་གྱིས་བརླབས་པ་བས་དང་པོར་བྱའོ། །ལྷུང་བཟེད་འཚོལ་བའི་སྤང་བའོ།། །།
བཞི་པ་གོས་གཞན་ལས་གྱུར་པ་ལ་ལྔ། ཁྱིམ་པའི་གཞི་ལས་གྱུར་པ་དང་།
རབ་བྱུང་དང་འབྲེལ་བ་དང་། དུས་ཁྱད་པར་ཅན་དང་། ཡུལ་ཁྱད་པར་ཅན་གྱི་
གཞི་ལས་གྱུར་པའོ། །དང་པོ་ལ་གཉིས་ལས། འཐག་ཏུ་འཇུག་པའི་སྤྱི་དོན་ལ་
གླེང་གཞི་གསུམ་འདྲ། ཉེས་པ་འཐག་ཏུ་འཇུག་པའོ། །རྒྱུ་མཚན་འདོད་ཞེན་ཆེ་
བ་སོགས། ཡན་ལག་ལ་བཞི་ལས་གཞི་ལ། ཡུལ་ཐ་ག་པ། ཁྱིམ་པ་ཆོས་དྲུག་
ལྡན། དངོས་པོ་གོས་ཀྱི་རྒྱུ་རུང་བ་ཚད་ལྡན་རང་དབང་བའོ། །ཀུན་སློང་རྐུ་སེམས་
དང་ཡིད་གཅུགས་ལས་གཞན་པས་འཐག་ཏུ་འཇུག་འདོད་པ། སྦྱོར་བ་རང་ངམ་
གཞན་གྱི་ངག་བཞི་ལྡན། མཐར་ཐུག་གོས་གྲུབ་པའོ། །གཞུང་དོན་ནི། གང་བྱས་
ན་འཐག་ཏུ་འཇུག་པའི་སྤང་བར་འགྱུར་ཞེ་ན། དགེ་སློང་གིས་ཐ་ག་པ་ཁྱིམ་པ་ཉེ་

དུ་མིན་པ་ལ་རིན་མེད་པར་རང་གི་ངག་གིས་བསྒོ་བས་སམ། ཕོ་ཉ་སོགས་གཞན་
གྱིས་ཀྱང་གོས་འཐག་ཏུ་བཅུག་ན་སྤང་བར་འགྱུར་རོ། །ཐ་ག་པ་ཁྱིམ་པ་དང་ཉེ་
དུ་མིན་པ་ལས་གཞན་རབ་ཏུ་བྱུང་བ་དང་ཉེ་དུ་དང་བཅས་པའི་ཐ་ག་པ་ལ་འཐག་ཏུ་
འཇུག་པ་ལ་ནི་ཉེ་དུ་མིན་པ་དེས་མ་བྱས་པ་ཉིད་མིན་ནོ། །དེ་བཞིན་དུ་རང་བཞིན་
དང་རབ་ཏུ་བྱུང་མ་བྱུང་དང་། གླ་ཡོད་མེད་ལ་ཡང་ཤེས་པར་བྱའོ། །འཐག་ཏུ་
འཇུག་པའི་སྤང་བའོ།། །། །
གཉིས་པ་འཐག་པ་བསྐྱེད་པའི་སྤྱི་དོན་ལ། གླེང་གཞི་གསུམ་འདྲ། ཉེས་
པ་འཐག་པ་བསྐྱེད་པ། རྒྱུ་མཚན་སྦྱིན་བདག་དང་ཐ་ག་པ་ལ་གནོད་པའོ། །ཡན་
ལག་ལ་བཞི་ལས། གཞི་ཡུལ་སྦྱིན་བདག་དང་ཐ་ག་པ་ཁྱིམ་པ་ཐ་སྙད་ལྔ་ལྡན། དངོས་
པོ་གོས་ཀྱི་རྒྱུའི་དོག་པ་རུང་བ་ཚད་ལྡན། ཁྱིམ་པ་དེ་ཉིད་ཀྱི་ཡིན་པ། བཟོ་རྩོམ་
མ་བྱས་པའོ། །རྟེན་སྦྱིན་བདག་དང་ཐ་ག་པས་མ་གནང་བའོ། །ཀུན་སློང་འཐག་
པ་བསྐྱེད་པར་འདོད་པའོ། །སྦྱོར་བ་ངག་དྲུག་ལྡན་ནོ། །མཐར་ཐུག་དོག་པ་ཟད་
པའམ་རྔན་པ་མ་བྱིན་པ་གང་རུང་གི་རྒྱུས་གོས་ཐོབ་པའོ། །གཞུང་དོན་ནི། འཐག་
པ་བསྐྱེད་པའི་སྤང་བ་འདིའི་བྱེད་པ་པོ་གང་ཞེ་ན། ལྟུང་བ་འབྱིན་པ་པོའི་དགེ་སློང་
དེའི་ཕྱིར་བཏག་པར་བྱ་བའི་གོས་འདི་དེ་ལ་སྦྱིན་ནོ་སྙམ་པའི་བསམ་པ་ལས་བྱང་བ་
ཉིད་དོ། །དོན་ནི། ལྟུང་བ་འབྱིན་པ་པོ་ལ་སྦྱིན་བདག་གིས་བསྔོས་པའི་གོས་ཐ་ག་
པ་ལ་འཐག་ཏུ་བཅུག་པ་བསྐྱེད་ན་ལྟུང་བར་འགྱུར་རོ། །ཇི་ལྟར་བསྐྱེད་ན་ཞེ་ན། ཞེང་
ཆེ་བ་དང་ཁྲུན་རིང་བའི་ཁོ་ལག་ཆེ་བ་ཉིད་དམ། ཐར་གྱིས་ཞག་པ་དང་ཐགས་སྲན་
བཟང་བ་ལ་སོགས་པའི་འབྲས་བཟང་བ་སོགས་ལ་ཐ་ག་པ་ངེས་པར་སྦྱར་ནའོ། །གང་
གི་ཚེ་འགྱུར་ཞེ་ན། གལ་ཏེ་འཐག་པ་བསྐྱེད་པས་སྦྱིན་བདག་གི་དོག་པ་ལ་སོགས་

པ་ཟད་པར་གྱུར་ནའོ། །དེར་མ་ཟད་ཐ་ག་པ་ལ་འཐག་པ་བསྐྱེད་པའི་རྔན་པ་སྦྱིན་
པར་ཁས་བླངས་སམ། མ་བླངས་ཀྱང་རུང་རྔན་པ་མ་བྱིན་ན་ཡང་དངོས་གཞིར་
འགྱུར་རོ། །ཡང་ཞེས་པས་སྔ་མ་དང་འདི་གཉིས་ཀ་སོ་སོར་ལྟུང་བའི་བྱེད་པ་པོར་
བསྟན། རྔན་པ་ཁས་བླངས་ནས་མ་བྱིན་ན་བརྐུ་བའི་ཉེས་པར་ཡང་འགྱུར་རོ། །སྦྱིན་
པར་བྱེད་པ་སྦྱིན་བདག་གིས་འཕགས་པ་ཐ་ག་པའི་གན་དུ་བཞུད་ལ་ཁྱོད་ཅི་དགའ་
བའི་གོས་བྱེད་དུ་ཆུག་ཅིག་ཅེས་ཁོ་ལག་ཆེ་བ་ལ་སོགས་པ་དེའི་དོན་དུ་རྗེས་སུ་མ་གནང་
བ་ལྟ་བུ་ནི་བྱེད་པ་པོ་དག་ཡིན་ནོ། །ནམ་གྱི་ཚེ་བྱེད་པ་པོ་ཡིན་ཞེ་ན། གོས་ལག་
ཏུ་གྲུབ་པ་ན་དངོས་གཞིའི་བྱེད་པ་པོ་ཡིན་ནོ། །གོས་གྲུབ་པའི་མདུན་རོལ་ཏུ་དགེ་
སློང་དེའི་ཕྱིར་བསམ་པ་ལས་བྱུང་བ་གོས་དེ་བསྒྲུབ་པའི་དོན་དུ་བསོད་སྙོམས་ལ་འགྲོ་
བ་དང་། བཅའ་བ་སོགས་ཐ་ག་པ་ལ་སྦྱིན་པར་བྱེད་པ་སོགས་རྗེས་སུ་བསྒྲུབ་པ་ཐ་
་དད་པ་ནི་ཉེས་བྱས་ཀྱི་བྱེད་པ་པོའོ། །སྦྱིན་བདག་གིས་གོས་འཐག་པ་གཟིགས་ཤིག་
ཅེས་མ་བསྒོ་བར། སྦྱིན་བདག་གམ་ཐ་ག་པའི་དྲུང་དུ། ཆེས་མཛེས་པ་བསྒྲུབ་པའི་
བསམ་པས་ཉེ་བར་འགྲོ་བ་ནི་ཅུང་ཟད་མི་སྨྲ་ཡང་ཉེས་བྱས་དེ་ཉིད་དོ། །འཐག་པ་
བསྐྱེད་པའི་སྤང་བའོ།། །། །
རབ་ཏུ་བྱུང་བའི་གཞི་ལས་གྱུར་པ་ལ། སྤྱི་དོན་ལ། གླེང་གཞི། མཉན་
ཡོད་དུ། དགའ་བོས་མི་བཟོད་པས་གོས་བྱིན་པ་ཕྲོགས་པའོ། །རྒྱུ་མཚན་གཞན་
ལ་གནོད་པ་དང་མ་དད་པ་མ་བྱིན་ལེན་གྱི་རྒྱུར་འགྲོ་བའོ། །ཡན་ལག་ལ་བཞི་ལས།
གཞི་ལ། ཡུལ་རྫོགས་པའི་སྡོམ་ལྡན། ལྟ་མཚན་མཐུན་པ། ཐ་སྙད་གསུམ་ལྡན།
རྒྱུད་ཐ་དད་པ། ལུས་ཐ་མལ་བར་གནས་པ་སྟེ་དྲུག་ལྡན་ནོ། །དངོས་པོ་དགེ་སྦྱོང་
གི་ཡོ་བྱད་རུང་ཚད་ལྡན་ཡུལ་དེ་དབང་བའོ། །ཀུན་སློང་རྐུ་སེམས་དང་ཡིད་གཅུགས་

ལས་གཞན་པ་དང་ཕན་སེམས་མིན་པར་གཏན་དུ་དབྲལ་འདོད་པའོ། །སྦྱོར་བ་རང་
ངམ་བསྐོས་པས་ལུས་ངག་གང་ཡང་རུང་བས་འཕྲོག་པར་རྩོམ་པའོ། །མཐར་ཐུག་
ཡུལ་གྱི་ལུས་ལས་བྲལ་བའམ་ཐོབ་པའོ། །གཞུང་དོན་ལ་གཉིས། རྣམ་གཞག་དང་།
ལྟུང་མེད་དོ། །དང་པོ་ནི། འཕྲོག་པའི་སྤང་བ་འདིའི་བྱེད་པ་པོ་གང་ཡིན་ཞེ་ན།
གོས་དབྲལ་བར་བྱ་བ་དགེ་སློང་ཉིད་ཡིན་ནོ། །དངོས་པོ་གང་ཞེ་ན། དབྲོག་པར་
བྱ་བའི་གོས་རང་གི་ཉིད་མིན་ནའོ། །གཞན་གྱིས་བྱིན་པ་ཕྲོགས་ན་ཆེས་ཉེས་པར་
འགྱུར་རོ། །རྐུ་སེམས་ཀྱིས་ཕྲོགས་ན་ནི་མ་བྱིན་ལེན་དུ་གཏོགས་པའི་ཉེས་པར་འགྱུར་
རོ༑ ༑དབྲོག་པར་བྱ་བ་དེ་གོས་ཉིད་ཡིན་ན་ལྟུང་བྱེད་དུ་འགྱུར་རོ། །ཊིཀྐར། འདིར་
གོས་ཞེས་སྨོས་པ་ནི་མཚོན་པ་སྟེ་དགེ་སྦྱོང་གི་ཡོ་བྱད་གཞན་ཡང་ཕྲོགས་ན་དངོས་
གཞིའི་ཁ་ན་མ་ཐོ་བར་འགྱུར་རོ་ཞེས་སོ། །སྦྱོར་བ་གང་བྱེད་པ་པོ་ཡིན་ཞེ་ན། ལྟུང་
བ་འབྱིན་པ་པོ་དེའི་འམ། དེས་མངོན་སུམ་དུ་བསྐོས་པ་གཞན་གྱི་ལུས་ཀྱིས་འཕྲོག་
པ་དང་ངག་གིས་ཚུར་ཐོང་ཞེས་ཅིག་ཅར་བརྗོད་པ་ལྟ་བུ་ལུས་དང་ངག་བསྡུས་པའམ།
ལུས་ངག་གི་བྱ་བ་སྔ་ཕྱི་ཐ་དད་པ་དག་གིས་གོས་དབྲོག་པའི་དོན་དུ་ཞུགས་པ་ལྟ་བུ་
ནི་ལྟུང་བའི་བྱེད་པ་པོ་དག་ཡིན་ནོ། །གནས་སྐབས་གང་ལ་ཡན་ལག་དེ་དག་ཁ་ན་
མ་ཐོ་བ་གང་གི་བྱེད་པ་པོ་ཡིན་ཞེ་ན། གོས་དེ་དབྲལ་བར་བྱ་བའི་དགེ་སློང་གི་ལུས་
ལས་ཐ་དད་པའི་དངོས་པོར་གྱུར་པ་མཐར་ཐུག་པ་ན། མཐའ་དངོས་གཞིའི་བྱེད་
པ་པོ་ཡིན་ནོ། །ཡན་ལག་དེ་དག་སྐྱོར་བ་ལ་ནི་ཉེས་བྱས་ཀྱི་བྱེད་པ་པོ་ཡིན་ནོ། །གོས་
ཕྲོགས་པ་དེ་ནི་བདག་པོ་དེ་ཉིད་ལ་ཕྱིར་སྦྱིན་པར་བྱའོ། །ཇི་སྲིད་མ་བྱིན་པ་དེ་སྲིད་
དུ་ལྟུང་བ་བཤགས་སུ་མི་རུང་ངོ་། །གོས་འཕྲོག་པ་འདི་ལ། དགེ་སློང་རང་གི་དོན་
ཉིད་ནི་དངོས་གཞིའི་ལྟུང་བ་བསྐྱེད་པའི་ཡན་ལག་མིན་ཏེ། གཞན་དོན་དུ་ཚིག་གིས་

འཕྲོག་ན་ཡང་དངོས་གཞིར་འགྱུར་རོ། །བསྙེན་པར་མ་རྫོགས་པའི་གོས་འཕྲོག་
པ་ལ་ནི་གཙུག་ལག་ཁང་ནས་དགེ་ཚུལ་དང་དགེ་སློབ་མ་སོགས་བསྙེན་པར་མ་རྫོགས་
པ་སྐྲོད་པ་དང་འདྲ་བར་ཉེས་བྱས་སོ། །འཕྲོག་པ་གསུམ་སྟེ། རང་གི་ཉིད་སེལ་
བ་དང་བློ་གྲོས་ངན་པས་བྱས་པ་དང་། རིགས་པའི་དོན་གྱིས་བྱས་པའོ། །རང་
གི་ཉིད་སེལ་བར་གྱུར་བའི་འཕྲོག་པ་ནི་མི་དབང་བར་བྱེད་པའི་འཕྲོག་པ་སྟེ་དེ་འཕྲོག་
པའི་སྤང་བའི་བསླབ་པའི་གཞི་འདིར་བསྡུས་པ་ཉིད་ཡིན་ནོ། །ཅུང་ཟད་ཅིག་གདུང་
བར་བྱས་ནས་སྦྱིན་ནོ་སྙམ་པ་ལྟ་བུ་བློ་གྲོས་ངན་པས་བྱས་པའི་འཕྲོག་པ་ནི་དངོས་
གཞི་དང་རྗེས་སུ་འཕྲད་པ་སྟེ་མཐུན་པ་ཉིད་ཡིན་པས་ཉེས་བྱས་སོ། །གཉིས་པ་ལྟུང་
མེད་ནི། ཚེ་འདིར་ལུས་དང་སྲོག་ལ་གནོད་པ་དང་ཕྱི་མ་ལ་མི་ཕན་པ་སྡིག་པ་བྱེད་
པ་ལ་འཇུག་བའི་གེགས་བྱ་བའི་ཕྱིར་འཕྲོག་པ་ནི་རིགས་པས་འཕྲོག་པ་ཡིན་པས་ལྟུང་
བ་མེད་དོ། །འཕྲོག་པའི་སྤང་བའོ།། །།
གསུམ་པ་འབྲལ་བའི་གཞི་ལས་གྱུར་པ་ལ་སོ་ཐར་དང་རྣམ་འབྱེད་ལས།
འཕྲོག་པའི་སྤང་བའི་འོག་ཏུ་བརྟད་པ་ལས་བྱུང་བའི་སྤང་བ་འབྱུང་མོད། འདིར་
ཞུ་བའི་གཞུང་ཁས་བླངས་ཏེ་འཕྲོག་པའི་སྤང་བའི་འོག་ཏུ་ཞག་བདུན་ན་འབྲལ་བའི་
སྤང་བ་བསྟན་པར་བྱ་སྟེ། འོག་མ་གཉིས་དབྱར་གྱི་རྒྱུ་ལས་བྱུང་བ་འདྲ་བ་དང་བཅས་
པ་འདྲ་བ་ལ་བརྟེན་པའོ། །འདི་ལ་བཞི་ལས། དང་པོ་འབྲལ་དུ་གནང་བའི་མཚམས་
བསྟན་པ་ནི། དགེ་སློང་དགོན་པ་པའི་ཆོས་གོས་གསུམ་ལས་གང་ཡང་རུང་བ་གཅིག་
ལ་ནི་ཆོམ་རྐུན་སོགས་ཀྱི་འཇིགས་པ་དང་བཅས་པ་ཉིད་ཡིན་ན། རང་གི་སྤྱོད་ཡུལ་
དུ་གྱུར་བའི་གྲོང་ཡང་རང་གི་གནས་སུ་བཞག་པའི་ཆོས་གོས་དང་མི་འབྲལ་བ་དང་
འདྲ་བར་དེ་བཞག་པ་ལས་ཀྱང་འབྲལ་བར་མི་འགྱུར་རོ། །དགོན་པ་པ་དེས་ཆོས་

དང་ལྡན་པའི་དོན་གྱི་དབང་གིས་རང་གི་སྤྱོད་ཡུལ་དུ་གྱུར་བའི་གྲོང་གཞན་ན་འདུག་
པའི་ཆོས་གོས་དེ་ལས་ཞག་དྲུག་ཚུན་ཆད་དུ་ཕྱི་རོལ་དུ་འབྲལ་བར་བྱའོ། །གཉིས་
པ་མཚམས་དང་བྲལ་བའི་ཉེས་པ་བསྟན་པ་ནི། ཞག་དྲུག་ལས་ལྷག་པ་བདུན་ཕན་
ཆད་ལ་ནི་བག་ཡངས་མེད་དེ། བདུན་པའི་སྐྱ་རེངས་ཤར་བ་ན་སྤང་བར་འགྱུར་
བའི་ཕྱིར་རོ། །གསུམ་པ་ལྟུང་མེད་ནི། དགོན་པ་བ་མཚམས་གཞན་དུ་སོང་བ་
རྐུན་པོ་ལ་སོགས་པའི་བར་ཆད་ཀྱི་དབང་གིས་ཞག་དྲུག་ལས་ལྷག་པར་ཕྱིར་མ་འོངས་
ཤིང་། ཞག་བདུན་ལ་སོགས་པར་ཐལ་བ་ལ་ནི་ཉེས་པ་མེད་དོ། །བཞི་པ་ལོག་རྟོག་
དགག་པ་ནི། ཁ་ཅིག །དགེ་སློང་གིས་བདག་ཞག་དྲུག་ཕྱི་རོལ་ཏུ་འདའ་བར་བྱའོ།།
སྙམ་སྟེ་སོང་བ་ལས་བར་ཆད་ཀྱི་དབང་གིས་ཞག་དྲུག་ལས་འདས་པ་ལ་ཉེས་པ་མེད་
པ་ཡིན་གྱི། དེ་ལྟར་མ་བརྣགས་པར་ཉིན་མཚན་གཅིག་ཙམ་འགྲོ་སྙམ་དུ་བརྣགས་
ཏེ་སོང་བ་ལས་ཞག་དྲུག་འདས་ན་ལྟུང་བར་འགྱུར་རོ་སྙམ་ན་བསླབ་པའི་གཞི་འདིར་
ཞག་དྲུག་ཏུ་མཚམས་ཀྱི་ཕྱིར་འགྲོ་བ་བར་ཆད་ཀྱི་དབང་གིས་དེ་ལས་ཧ་ཅང་ཐལ་
ཏེ་འདས་པ་ལ་ཉེས་པ་མེད་པ་ལ་ནི་ཞག་དྲུག་འགྲོ་བར་བྱའོ་སྙམ་པའི་བརྣག་པ་ཡན་
ལག་ཏུ་དགོས་པ་མིན་ཏེ། དེ་ལྟར་བརྣག་པ་མེད་པར་ཉིན་མཚན་གཅིག་ཏུ་བརྣགས་
ཏེ་སོང་བ་ལས་བར་ཆད་ཀྱི་དབང་གིས་འདས་ན་ཡང་ཉེས་པ་མེད་པའི་ཕྱིར། ཞག་
བདུན་ན་འབྲལ་བའི་སྤང་བའོ།། །། །
བཞི་པ་དུས་ཀྱི་གཞི་ལས་གྱུར་པ་ལ་གཉིས། དབྱར་གྱི་རས་ཆེན་ལས་གྱུར་
བ་དང་། རྙེད་པ་ལས་གྱུར་བའོ། །དང་པོ་ལ་གསུམ་ལས། བཙལ་བ་དང་བཅང་
བའི་དུས་བསྟན་པ་ནི། དགེ་སློང་གིས་དབྱར་གྱི་རས་ཆེན་དུས་ཇི་ཙམ་ནས་བཙལ་
བར་བྱ་ཞེ་ན། དགེ་སློང་བདག་ཉིད་དབྱར་སྔ་མའམ་ཕྱི་མ་གནས་པར་ཁས་བླངས་

པའི་ཉིན་མོ་དབྱར་སྔ་མ་ཡིན་ན་དབྱར་ཟླ་འབྲིང་པོའི་ཚེས་བཅུ་དྲུག་དང་། ཕྱི་མ་
ཡིན་ན་དབྱར་ཟླ་ཐ་ཆུང་གི་ཚེས་བཅུ་དྲུག་གི་ཟླ་བ་སྔ་མའི་དང་པོ་དབྱར་ཟླ་ར་བའི་
ཚེས་བཅུ་དྲུག་གམ་དབྱར་ཟླ་འབྲིང་པོའི་ཚེས་བཅུ་དྲུག་ཚུན་ཆད་ནས་བཟུང་སྟེ་ཟླ་
བ་གཅིག་བར་ལ་དབྱར་གྱི་རས་ཆེན་བཙལ་བར་བྱའོ། །དུས་ཇི་ཙམ་དུ་བཅང་ཞེ་
ན༑ དགེ་སློང་བདག་ཉིད་ཀྱིས་ཁས་བླངས་པའི་དབྱར་སྔ་མའམ་ཕྱི་མ་དག་གི་འོག་
གི་ཟླ་བ་ཕྱེད་ཀྱི་བར་དུ་བཅང་བར་བྱ་སྟེ། གལ་ཏེ་དབྱར་སྔ་མ་ཁས་བླངས་ན་དབྱར་
ཟླ་ར་བ་ཉ་ནས་སྟོན་ཟླ་ཐ་ཆུང་ཚེས་ཀྱི་བར་ཟླ་བ་ཕྱེད་དང་ལྔའོ། །དབྱར་ཕྱི་མ་ཁས་
བླངས་ན་དབྱར་ཟླ་འབྲིང་པོ་ཚེས་བཅུ་དྲུག་ནས་དགུན་ཟླ་ར་བའི་ཚེས་ཀྱི་བར་ཟླ་བ་
ཕྱེད་དང་ལྔ་ནི་རས་ཆེན་བཅང་བའི་དུས་སོ། །དེས་ན་སྟོན་ཟླ་ཐ་ཆུང་ཚེས་གཅིག་
གམ་དགུན་ཟླ་ར་བའི་ཚེས་གཅིག་གི་སྐྱ་རེངས་དང་པོ་ཤར་ན་སྤང་བའི་ལྟུང་བྱེད་
དུ་འགྱུར་རོ། ། གཉིས་པ་རྣམ་གཞག་ལ་གཉིསཾ་ལས། ཡན་ལག་ཐུན་མོང་བ་ནི། གང་
ལ་དབྱར་གྱི་རས་ཆེན་གྱི་སྤང་བར་འགྱུར་ཞེ་ན། བཙལ་བའི་དུས་བསྟན་པ་ལས་
སྔོན་དང་། འཆང་བའི་དུས་བསྟན་པ་ལས་ཕྱི་མ་གཉིས་ལས་དེ་གཉིས་མིན་པའི་
དུས་བཙལ་བའི་དུས་ཀྱི་སྔོན་རོལ་ཀྱི་དུས་དང་། འཆང་བའི་དུས་ཀྱི་ཕྱི་མའི་དུས་
གཉིས་ནི་སྐབས་འདིའི་དངོས་གཞི་དང་སྦྱོར་བའི་ལྟུང་བའི་བྱེད་པ་པོ་ཉིད་དོ། །གཉིས་
པ་སོ་སོའི་ཡན་ལག་ནི། འཆང་བའི་དུས་སྔར་བསྟན་པ་དབྱར་སྔ་མ་ཁས་བླངས་
པས་སྟོན་ཟླ་འབྲིང་པོ་གནམ་སྟོང་དང་། ཕྱི་མ་ཁས་བླངས་པས་སྟོན་ཟླ་ཐ་ཆུང་གནམ་
སྟོང་གི་དུས་ལས་གཞན་དུ་རས་ཆེན་འཆང་བ་ལ་ཞག་ཕྱི་མའི་སྐྱ་རེངས་དང་པོ་ཤར་
བ་ན་སྤང་ལྟུང་དུ་འགྱུར་རོ། །སྔ་མ་ཁས་བླངས་པ་ལ་དབྱར་ཟླ་ར་བའི་ཚེས་བཅུ་

དྲུག་དང་། ཕྱི་མ་ཁས་བླངས་པ་ལ་དབྱར་ཟླ་འབྲིང་པོའི་ཚེས་བཅུ་དྲུག་ལས་སྔར་
རས་ཆེན་བཙལ་བ་ལ་ནི་སྦྱོར་བའི་ཉེས་བྱས་ཀྱི་བྱེད་པ་པོ་ཡིན་ནོ། །བཙལ་བའི་
དུས་བསྟན་པ་བས་སྔར་རས་ཆེན་གྲུབ་ན་མཐའ་དངོས་གཞིའི་བྱེད་པ་པོ་ཡིན་ནོ།།
གཉིས་པ་སེལ་བ་ནི། རས་ཆེན་དུས་ཚིགས་སུ་བཅད་པའི་རྙང་རྙིང་ལ་ནི་བཙལ་
བའམ། འཆང་ན་ན་སྨད་པར་འགྱུར་རོ། །གལ་ཏེ་སྲ་བརྐྱང་འདིང་བ་ལ་སོགས་
པ་དབྱར་ཁས་བླངས་པ་དང་འབྲེལ་བའི་བྱ་བ་དུ་མ་སྣང་ན། དབྱར་ཁས་བླངས་
པ་དེའི་རྗེས་སུ་འགྲོ་བའི་བྱ་བ་བརྟོད་པ་ལས་བྱུང་བའི་གོས་བླང་བ་དང་རས་ཆེན་བཙལ་
བ་དགག་དབྱེ་སོགས་ནི་དབྱར་སྔ་ཕྱི་ཁས་བླངས་པ་ཇི་ལྟ་བ་བཞིན་བྱའི། སྔ་མར་
ཁས་བླངས་པས་ཕྱི་མ་ལ་བརྟེན་པ་ལྟ་བུ་མི་བྱའོ། །སྲ་བརྐྱང་གདིང་བ་ནི་དབྱར་གནས་
པར་ཁས་བླངས་པ་སྔ་མ་དང་འབྲེལ་བ་ཁོ་ནའོ། །དབྱར་གྱི་རས་ཆེན་གྱི་སྤང་བའོ།། །།
གཉིས་པ་དབྱར་རྙེད་ཀྱི་གཞི་ལས་གྱུར་པ་ལ་གསུམ་ལས། ཐུན་མོང་གི་
ཡན་ལག་ནི། བརྟད་པ་ལས་བྱུང་བའི་སྤང་བ་འདིའི་བྱེད་པ་པོ་གང་ཞེ་ན། དབྱར་
གནས་པའི་རྙེད་པ་ནི་བྱེད་པ་པོ་ཉིད་ཡིན་གྱི། འཕྲལ་གྱི་མཆོད་སྟོན་ལ་སོགས་པའི་
ཕྱིར་རྙེད་པ་ནི་མིན་ནོ། །གཉིས་པ་སོ་སོའི་ཡན་ལག་ལ་གསུམ་ལས། བདག་གིར་
བྱེད་པའི་སྤྱི་དོན་ལ། གླེང་གཞི་མཉན་ཡོད་དུ་དྲུག་སྡེས། རྙེད་པ་ལ་གདུ་བས་དབྱར་
རྙེད་བདག་གིར་བྱེད་པའོ། །རྒྱུ་མཚན་དབྱར་འགྱེས་པ་དང་། སྦྱིན་བདག་མ་དད་
པའོ། །ཡན་ལག་ལ་བཞི་ལས། གཞི་ལ། ཡུལ་ཁྱིམ་པ་ཐ་སྙད་ལྔ་ལྡན་རྫས་ཐ་
དད་པའོ། །དངོས་པོ་ཟས་ལས་གཞན་པའི་དབྱར་རྙེད་རུང་ཚད་ལྡན་སོགས་བདག་
ཉིད་དབྱར་ཁས་བླངས་པ་དང་སྐལ་བ་ལེན་འདོད་པའོ། །དུས་དབྱར་གྱི་ནང་ཡིན་
པ༑ བརྟད་པའི་མཐའི་ཞག་བཅུ་མིན་པའོ། །ཀུན་སློང་བདག་གིར་བྱེད་འདོད་པ།

སྦྱོར་བ་རྩོམ་པ། མཐར་ཐུག་རྙེད་པ་ཐོབ་པའོ། །གཞུང་དོན་ནི། ཅི་ཞིག་བྱས་ན་
དེ་བྱེད་པ་པོ་ཡིན་ཞེ་ན་དབྱར་ཟླ་བ་གསུམ་གྱི་ནང་ལོགས་སུ་དབྱར་ཀྱི་རྙེད་པ་བདག་
གིར་བྱེད་ན་སྤང་བར་འགྱུར་རོ། །དམིགས་བསལ་ནི། དབྱར་གྱི་ནང་དུ་མ་བགོས་
ན་དགེ་སློང་རྣམས་ཀྱི་རྙེད་པའི་བར་ཆད་དམ། ཡོན་བདག་གི་བསོད་ནམས་ཀྱི་བར་
ཆད་དུ་འགྱུར་བ་ལྟ་བུ་བརྟད་པ་གློ་བུར་བའི་དགོས་པའི་དོན་གྱི་དབང་གིས་དབྱར་
གྱི་མཐའི་ཞག་བཅུ་ལ་རྙེད་པ་ནི་མ་གཏོགས་སོ། །དབྱར་རྙེད་དེ་བདག་གིར་བྱེད་
པ་འབའ་ཞིག་ཏུ་མ་ཟད་བརྟད་པ་ལས་བྱུང་བའི་རྙེད་པ་དེ་དབྱར་གྱི་ནང་དུ་བགོས་
ན་ཡང་སྤང་བའི་ལྟུང་བྱེད་དུ་འགྱུར་རོ། །དབྱར་རྙེད་དེ་མ་བགོས་ན་ཡང་བྱེད་པ་
པོ་ཡིན་ནོ། །དམིགས་བསལ་ནི་སྦྱིན་བདག་གི་ཚིག་གིས་ཁྱོད་ཀྱིས་མ་བགོ་ཞིག་བདག་
ཅག་ཡོང་ནས་རང་གི་ལག་གིས་འབུལ་ལོ་ཞེས་ཟེར་ནས་དབང་མེད་ན་མ་བགོས་ཀྱང་
ཉེས་པ་མེད་དོ། །དུས་ནམ་གྱི་ཚེ་མ་བགོས་ན་ཉེས་པ་མེད་ཅེ་ན། དགག་དབྱེའི་
ཉིན་མོ་སྟོན་ཟླ་འབྲིང་པོ་ཉའམ་སྟོན་ཟླ་ཐ་ཆུང་ཉའི་ཕྱི་དེ་ཉིན་པར་གོས་སྦྱིན་པའི་དུས་
ཡིན་པས་དེའི་ཚེ་མ་བགོས་ན་སྤང་ལྟུང་དུ་འགྱུར། སུ་ལ་འགྱུར་ཞེ་ན། གོས་དེ་
སྦེད་པ་མ་བསྐོས་པའི་དགེ་སློང་རྣམས་ལའོ། །གོས་བརྟད་པ་ལས་བྱུང་བ་དང་། དུས་
སུ་བྱུང་བ་རྣམས་ཆུད་མི་ཟ་བར་བྱ་བའི་ཕྱིར་སྤྱོད་པའི་དགེ་སློང་དེ་མི་བསྐོ་བར་མི་
བྱའོ། །བརྟད་པ་ལས་བྱུང་བའི་སྤང་བའོ།། །།
ལྔ་པ་ཡུལ་ཁྱད་པར་ཅན་གྱི་གཞི་ལས་གྱུར་པ་ལ་གཉིས་ལས། སྤྱི་དོན་ལ།
གླེང་གཞི། མཉན་ཡོད་དུ་ཉེར་དགས་བརྣབ་སེམས་ཀྱིས་གཞན་ལ་བསྔོས་པའི་གོས་
བདག་ལ་བསྒྱུར་བའོ། །རྒྱུ་མཚན་གཞན་ལ་གནོད་པ་སོགས་སོ། །ཡན་ལག་ལ་
བཞི་ལས། གཞི་ལ། སྦྱིན་བདག་ཐ་སྙད་ལྔ་ལྡན། རང་དང་བསྔོ་ས་ལས་རྫས་ཐ་

དད་པ། དངོས་པོ་ཟས་ལས་གཞན་པའི་རྙེད་པ་རུང་ཚད་ལྡན། དགེ་སློང་ཆོས་
ལྡན་ལ་བསྔོས་པའོ། །ཀུན་སློང་རྐུ་སེམས་དང་ཡིད་གཅུགས་ལས་གཞན་པས་བསྒྱུར་
བར་འདོད་པ། སྦྱོར་བ་རང་ལ་བསྒྱུར་བར་རྩོམ་པ། མཐར་ཐུག་ལག་ཏུ་ཐོབ་པའོ།།
གཞུང་དོན་ལ་གཉིས་ལས། རྣམ་གཞག་ནི། གང་བྱས་ན་བསྔོས་བསྒྱུར་གྱི་སྤང་
བར་འགྱུར་ཞེ་ན། ཡོན་བདག་གཞན་གྱིས་ལྟུང་བ་འབྱིན་པ་པོ་ལས་གང་ཟག་གཞན་
ནམ། དགེ་འདུན་སྤྱི་ལ་བསྔོས་བའི་གོས་ཀྱི་རྙེད་པ་དེ་དང་དེ་ལ་བསྔོས་པར་ཤེས་
བཞིན་དུ་བདག་ཉིད་ལ་བསྒྱུར་ཏེ་གོས་ཐོབ་ན་སྤང་བའི་ལྟུང་བར་འགྱུར་རོ། །ཐོབ་
ན་དངོས་གཞིར་འགྱུར་ན་བསྒྱུར་བ་ལ་ཅིར་འགྱུར་ཞེ་ན། གོས་ཀྱི་རྙེད་པ་བསྒྱུར་
བ་ལ་ནི་སྦྱོར་བའི་ཉེས་བྱས་སོ། །བསྔོས་བསྒྱུར་གྱི་སྐབས་འདིར་གང་ཟག་གཞན་
ལ་བསྔོས་པ་རང་ལས་གཞན་ལ་བསྒྱུར་བ་ལ་ཡང་ཉེས་བྱས་སོ། །གཞན་ལ་བསྒྱུར་
བ་དེའི་འབྲས་བུ་ཐོབ་པ་ལ་ཡང་ཉེས་བྱས་སོ། །གོས་ལས་གཞན་ཟས་ཀྱི་རྙེད་པ་
གཞན་ལ་བསྒྱུར་བ་ལ་ཡང་སྦྱོར་བ་དང་དངོས་གཞི་གཉིས་ཀ་ལ་ཉེས་བྱས་སོ། །དཔེར་
ན་སྤྲང་པོ་གཅིག་ལ་བསྔོས་པའི་ཟས་དེ་སྤྲང་པོ་གཞན་ལ་བསྒྱུར་ན་ཉེས་བྱས་སུ་འགྱུར་
པ་ལྟ་བུའོ། །གང་ལ་རྙེད་པ་དབྲལ་བར་བྱ་བ་དང་། གང་ལ་རྙེད་པ་དེ་སྦྱར་བར་
བྱ་བ་གཉིས་ཀ་སེམས་ཅན་དུ་བགྲང་བ་མིན་པ་ལ་ཡང་སྦྱར་བར་བྱེད་པ་ཉེས་བྱས་
སོ༑ ༑དབྲལ་བ་དང་སྦྱར་བར་བྱ་བ་གཉིས་ཀ་ཕྱོགས་གཅིག་པ་ལ་ཡང་ཉེས་བྱས་
ཏེ༑ དཔེར་ན། ཡོན་བདག་གིས་ཐེམ་སྐས་ཀྱི་རིམ་པ་གཅིག་ལ་བསྔོས་པ་རིམ་
པ་གཞན་ལ་བསྒྱུར་ན་ཉེས་བྱས་ལྟ་བུའོ། །ལྷག་མ་ཟ་བ་དུད་འགྲོ་ལ་སོགས་པ་གང་
ལ་བསྔོས་པ་དེ་བཙལ་ཏེ་མ་རྙེད་པར་གཞན་ལ་བསྒྱུར་བ་ལ་ནི་ལྟུང་བ་མེད་དོ། །མཆོད་
པའི་ཕྱིར་བདེ་བར་གཤེགས་པའི་སྐུ་གཟུགས་ཀྱི་རྒྱན་ལ་སོགས་པ་སྐུ་གཟུགས་གཞན་

ལ་རེ་ཞིག་གཡར་པོར་སྦྱིན་དུ་རུང་ངོ༌། །ཆེ་གེ་མོ་ལ་སྦྱིན་ནོ་ཞེས་བསྔོས་པ་དེའི་
འོག་ཏུ་མ་བྱིན་ན་ཉེས་བྱས་སོ། །ཤི་བའི་ཡོ་བྱད་ལ་སོགས་པ་མཚམས་ཀྱི་ཕྱི་རོལ་
ཏུ་སོང་སྟེ་དགེ་འདུན་དབང་བའི་ཡོ་བྱད་དགེ་སློང་གིས་བྱིན་གྱིས་རློབ་པར་བྱེད་ན་
ཉེས་བྱས་སོ། །རྙེད་པ་དེ་དབང་བའི་དགེ་སློང་ཐམས་ཅད་མ་ཚོགས་པ་དག་གིས་
འགོད་ན་ཡང་ཉེས་བྱས་སོ། །ཤི་བའི་ཡོ་བྱད་སོགས་བྱིན་གྱིས་མ་བརླབས་པར་འགོད་
ན་ཡང་ཉེས་བྱས་སོ། །དབྱར་རྙེད་སོགས་དགེ་འདུན་ཀུན་དབང་བའི་རྙེད་པ་དགེ་
འདུན་ལས་གཅིག་གམ་གཉིས་སམ་གསུམ་གྱིས་ལེན་ན་ཉེས་བྱས་སོ། །རྙེད་པ་དེ་
ལེན་པ་པོ་དེ་དག་ཀྱང་དབང་ན་ཅིའི་ཕྱིར་ཉེས་བྱས་སུ་འགྱུར་ཞེ་ན། འགྱུར་ཏེ། ཀུན་
དབང་བའི་རྙེད་པ་གཅིག་ལ་སོགས་པས་བླངས་པ་དེ་ལ། དགེ་སློང་གཞན་དག་གི་
དབང་བའི་ཤས་ཉིད་ཀྱང་མ་བྲལ་བས་སོ། །རྐུ་སེམས་མེད་པ་ལ་ཉེས་བྱས་སུ་བཞག་
· གི ༑རྐུ་སེམས་ཀྱིས་སྒྱུར་བར་བྱེད་ན་བརྐུས་པ་ཉིད་ཡིན་པས་གཞི་ཇི་ལྟ་བའི་ལྟུང་
བར་འགྱུར་རོ། །གཉིས་པ་བསླབ་བྱ་ནི་ཕ་རོལ་ཀྱི་དམག་ཚོགས་དང་ཆོམ་རྐུན་པ་
ལ་སོགས་པའི་གནོད་པ་མེད་པར་གྱ་ཚོམ་དུ་གཙུག་ལག་ཁང་སྟོང་བར་དོར་བར་མི་
བྱའོ། །གཙུག་ལག་ཁང་དེ་ལ་རྗེས་སུ་ཆགས་པ་དང་བཅས་པའི་དགེ་སློང་དེ་གཙུག་
ལག་ཁང་དེར་བསྲུང་མར་གཞག་གོ །སྲུང་མ་དེས་དེར་དགེ་འདུན་ནམ་ཡོན་བདག་
མ་འོངས་ན་ཇི་ལྟར་བྱ་ཞེ་ན། གཙུག་ལག་ཁང་དེར་དགེ་འདུན་མ་ལྷགས་ན་བསྲུང་
མ་དེས་གཙུག་ལག་ཁང་དེར་ལོ་བཅུ་འདའ་བར་བྱའོ། །ཇི་ལྟར་འདའ་བར་བྱ་ན།
དགེ་སློང་དེས་ལོ་ལྔ་ནི་བསོད་སྙོམས་ཀྱིས་འདའ་བར་བྱའོ། །གཙུག་ལག་ཁང་དེར་
ལོ་ལྔ་འདས་པའི་དུས་སུ་སྦྱིན་བདག་མ་བྱུང་ན་ལོ་གཞན་ལྔ་ལ་ནི་ཉེ་འཁོར་གྱི་གཙུག་
ལག་ཁང་དང་འཚོ་བ་ལྷན་ཅིག་ཏུ་བྱ་བས་འདའ་བར་བྱའོ། །གཙུག་ལག་ཁང་དེ་

དང་ཉེ་འཁོར་གྱི་གཙུག་ལག་ཁང་གཉིས་པོ་གསོ་སྦྱོང་ཐ་དད་པ་དང་། རྙེད་པ་ཐུན་
མོང་བའི་ལས་བྱའོ། །སྲུང་མ་དེ་ཡུལ་གཞན་དུ་འགྲོ་ན། གཙུག་ལག་ཁང་དེའི་
མལ་སྟན་དང་སྣོད་སྤྱད་ལ་སོགས་པའི་དངོས་པོ་རྣམས་ཉེ་འཁོར་གྱི་གཙུག་ལག་ཁང་
དུ་གཏམས་པར་བྱའོ། །གཙུག་ལག་ཁང་བོར་བ་དེར་དགེ་སློང་དག་ལྷགས་ནས་
གཉུག་མར་གནས་ན་ཉེ་འཁོར་གྱི་གཙུག་ལག་ཁང་ན་གནས་པ་དག་གིས་མལ་སྟན་
དང་སྣོད་ལ་སོགས་པ་གཙུག་ལག་ཁང་དེ་ཉིད་དུ་ཕྱིར་སྦྱིན་པར་བྱའོ། །དགེ་འདུན་
གྱི་གནས་གཞན་གྱི་རྫས་སྣོད་སྤྱད་ལ་སོགས་པ་གནས་གཞན་དུ་མི་སྦྱིན་ནོ། །གཙུག་
ལག་ཁང་གཞན་དུ་གཏམས་པའི་རྫས་དེ་དག་ཕྱིར་མི་སྟེར་ན་དང་པོ་འདོམས་པར་
བྱེད་པའི་དགེ་སློང་དེ་དག་གིས་བླངས་ཏེ་དེ་ཉིད་དུ་སྦྱིན་པར་བྱའོ། །གཙུག་ལག་
ཁང་གི་བདག་པོས་གཙུག་ལག་ཁང་དེའི་རྗེས་གཙུག་ལག་ཁང་གཞན་དུ་སྦྱིན་པར་
བྱེད་ན་ཇི་ལྟར་བྱ་ཞེ་ན། གཙུག་ལག་ཁང་གི་བདག་པོ་ཁྱིམ་བདག་དེ་གནས་གཞན་
གྱི་སྦྱིན་བདག་དེ་ཉིད་ཡིན་ཡང་གཙུག་ལག་ཁང་དུ་སྔར་ཕུལ་བའི་ངེས་པ་ལ་གཞིག་
པ་མེད་དོ། །ཁྱིམ་བདག་དེས་རྫས་དེ་དག་སྔར་ཕུལ་པའི་གཙུག་ལག་ཁང་དེར་མི་
སྟེར་ན་གཙུག་ལག་ཁང་དེར་གནས་པའི་དགེ་སློང་རྣམས་ཀྱིས་མཐུས་གཟུང་བར་
བྱའོ། །གནས་གཞན་གྱི་རྫས་གནས་གཞན་དུ་གཡར་པོ་ཉིད་དུ་ནི་སྦྱིན་པར་བྱའོ།།
མཆོད་རྟེན་གཞན་ལ་བསྔོས་པའི་རྙེད་པ་གང་ལ་བསྔོས་པ་དེར་ཁྱེར་བ་མ་གྲུབ་ན་མཆོད་
རྟེན་གཞན་ལ་བསྒྱུར་བ་ལ་ཉེས་པ་མེད་དོ། །དམིགས་བསལ་ནི། བྱང་ཆུབ་ཆེན་
པོ་དང་། ཆོས་ཀྱི་འཁོར་ལོ་དང་། ཆོ་འཕྲུལ་ཆེན་པོ་དང་། ལྷ་ལས་བབས་པ་
རྣམས་ཀྱི་མཆོད་རྟེན་ལ་བསྔོས་པ་ནི་གང་ལ་བསྔོས་པ་དེ་ལ་འབུལ་བར་བྱ་བའམ།
མ་གྲུབ་ན་བཞི་པོ་དེ་དག་ལས་གཞན་གང་རུང་ལ་འབུལ་དུ་རུང་བ་ནི་མ་གཏོགས་

སོ༑ ༑མཆོད་རྟེན་བཞི་པོ་དེའི་ཁྱད་པར། བྱང་ཆུབ་ཆེན་པོའི་མཆོད་རྟེན་ནི། རྡོ་
རྗེ་གདན་ན་བཞུགས་པ། དབྱིབས་གྲུ་བཞི་བང་རིམ་བཞི་པ། ཆོས་ཀྱི་འཁོར་ལོའི་
མཆོད་རྟེན་ནི། ཝ་ན་ཎཱ་སི་ན་བཞུགས་པ། དབྱིབས་གྲུ་བཞི་བང་རིམ་བཞི་པའི་
བང་རིམ་རེ་རེ་ལ་ཕྱོགས་བཞིར་གློ་འབུར་དང་བཅས་པ་ལ་སྒོ་བཞིའམ་བརྒྱད་དམ་
བཅུ་གཉིས་སམ་བཅུ་དྲུག་ཡོད་པ། ཆོ་འཕྲུལ་ཆེན་པོའི་མཆོད་རྟེན་ནི་མཉན་ཡོད་
ན་བཞུགས་པ། དབྱིབས་བྱང་ཆེན་ལྟ་བུ་ལ་ཕྱོགས་བཞིར་གློ་འབུར་ཡོད་པ་དང་།
ལྷ་ལས་བབས་པའི་མཆོད་རྟེན་ནི། དབྱིབས་བྱང་ཆེན་ལྟ་བུ་ལ། གློ་འབུར་གྱི་སྟེང་
ན་སྐས་ལྟ་བུ་ཡོད་པའོ། །གོས་གཞིར། སོ་སོར་བརྟན་པའི་རྙེད་པ་གང་ཞེ་ན། བལྟམས་
པ་དང་། བྱང་ཆུབ་པ་དང་། མྱ་ངན་ལས་འདས་པ་ཕུལ་བ་སྟེ། མཆོད་རྟེན་ཆེན་
པོ་བཞིར་ཁྱེར་མི་ནུས་ན། མཆོད་རྟེན་གཅིག་ཁོ་ན་ལ་དབུལ་གྱི་གཞན་ལ་ནི་མིན་
་པ་སྟེ། འདི་ནི་སོ་སོར་བརྟན་པའི་རྙེད་པའོ་ཞེས་བཤད། བལྟམས་པའི་མཆོད་རྟེན་
ནི་སེར་སྐྱ་ན་བཞུགས་པ། བང་རིམ་བཞི་ཟླུམ་པོ་པདྨའི་རྣམ་པ་ཅན་བཞིའམ་བདུན་
བརྩེགས་པ། མྱང་འདས་མཆོད་རྟེན་ནི། རྩྭ་མཆོག་ན་བཞུགས་པ། བང་རིམ་
མེད་པ་གདན་ཁྲིའི་སྟེང་ན་མགུར་ཆུ་ཡན་ཆད་བཞུགས་པའོ། །དེ་དག་ནང་ཕན་
ཚུན་འབུལ་བ་མ་གྲུབ་པ། ཕན་ཚུན་ལ་བསྒྱུར་བ་ལ་ཉེས་པ་མེད་དོ། །བསྔོས་པ་
ལས་བསྒྱུར་བའི་སྤང་བའོ།། །།
ལྔ་པ་སྨན་ལས་གྱུར་བ་ལ་གསུམ་ལས། བསླབ་བྱ་ནི། སྨན་ཞག་བདུན་
པར་བྱིན་གྱིས་བརླབས་པའི་ཉི་མ་འདས་སོ་ཅོག་དགེ་སློང་ལ་འདི་སྐད་ཅེས་དེང་ཕན་
ཆད་ཉི་མ་དང་པོ་འདས་ཏེ་དེང་ནི་ཉི་མ་གཉིས་པ་ལགས་སོ་ཞེས་སོགས་བརྗོད་པར་
བྱའོ། །བརྗོད་པའི་དགོས་པ་ནི། ནད་པ་བརྗེད་ངེས་པས་བརྗེད་དོགས་པའི་ཕྱིར་

རོ༑ ༑ཐུན་ཚོད་དུ་རུང་བ་དང་འཚོ་བཅང་ལ་དུས་མི་བརྗོད་པ་ནི། རིམ་པ་བཞིན་
དུས་ཐུང་བ་དང་མ་ངེས་པའི་ཕྱིར་རོ། །གཉིས་པ་རྣམ་གཞག་ལ་གཉིས་ལས། སྤྱི་
དོན་ལ། གླེང་གཞི་རྒྱལ་པོའི་ཁབ་ཏུ་པི་ལིན་དའི་ལྷན་ཅིག་གནས་པ་དང་ཉེ་གནས་
ཀྱིས་ལྟོ་འདུན་གྱིས་ཉེས་པ་གསོག་འཇོག་བྱས་པའོ། །རྒྱུ་མཚན་སྐྱེ་བོ་དུ་མས་སྨད་
པ་དང་ཟས་ཆུད་ཟ་བའོ། །ཡན་ལག་ལ་གསུམ་ལས། གཞི་ནི། སྨན་རྣམ་པ་བཞི།
རང་རང་གི་ངོ་བོར་གྲུབ་པ། རུང་བ་ཚད་དང་ལྡན་པ། བྱིན་ལེན་ཅན་དང་རང་
གི་ཡིན་པའོ། །ཀུན་སློང་འཆང་བར་འདོད་པའོ། །མཐར་ཐུག་རང་རང་གི་དུས་
ཀྱི་མཐའ་འདས་པ་སྟེ། སྔ་དྲོ་བྱིན་ལེན་བྱས་བྱིན་གྱིས་མ་བརླབས་ན་གུང་ཚིགས་
དང་། ཕྱི་དྲོ་བྱིན་ལེན་བྱས་པ་དང་ཐུན་ཚོད་པ་སྲོད་ཐུན་དང་། ཞག་བདུན་པ་སྐྱ་
རེངས་བརྒྱད་པ་དང་། འཚོ་བཅང་ནམ་འཚོའི་མཐའ་ཡིན་ནོ། །
གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། གང་བྱས་ན་
གསོག་འཇོག་གི་སྤང་བར་འགྱུར་ཞེ་ན། ཞག་བདུན་པར་བྱིན་གྱིས་བརླབས་པའི་
རྫས་བཟའ་བའི་ཕྱིར་འཆང་ན་སྤང་བར་འགྱུར་རོ། །འཆང་བ་ལ་ལྟུང་བ་འདི་བཞག་
གི་ཟ་བ་ལ་མིན་ཏེ། ཟོས་པ་ལ་གསོག་འཇོག་བྱས་པ་ཟ་བའི་ལྟུང་བྱེད་འབའ་ཞིག་
པར་འགྱུར་བའི་ཕྱིར་རོ། །ཅི་ཞིག་འཆང་ན་འགྱུར་ཞེ་ན། ཞག་བདུན་པར་བྱིན་
གྱིས་བརླབས་པ་དེའོ། །ནམ་གྱི་ཚེ་སྤང་བར་འགྱུར་ཞེ་ན། སྐྱ་རེངས་བརྒྱད་པ་
ཤར་བ་ནའོ། །གཉིས་པ་ཡན་ལག་ལ་དོགས་པ་བཅད་པ་ནི། བདུན་པ་ཁོ་ན་ལ་ཁ་
ན་མ་ཐོ་བ་འདིར་འགྱུར་རམ་ཞེ་ན། དེར་མ་ཟད་དེ་བྱིན་ལེན་མ་བྱས་པ་དང་། རུང་
བ་མིན་པ་མི་ཤ་ལ་སོགས་པ་དང་། མི་རུང་བ་དེ་དང་འདྲེས་པ་དང་། བརྟགས་
པ་གཞན་དང་འདྲེས་པ་འཆང་ན་ཡང་འདིར་གཏོགས་པའི་ཁ་ན་མ་ཐོ་བར་འགྱུར་

ཏེ༑ དེས་ན་དེ་ནི་དཔེ་ཙམ་མོ། །འོ་ན་ལྟུང་བ་ཇི་ལྟར་རྣམ་པར་བཞག་ཅེ་ན། བཟའ་
བར་བྱ་བ་སྨན་བཞི་བོ་ངོ་བོའམ་ཆོ་གའི་སྒོ་ནས་རུང་བ་མིན་པ། བཟའ་བའི་ཕྱིར་
ཉིན་མཚན་འདས་པར་བཅངས་པ་ནི་བསླབ་པའི་གཞི་འདིར་ཟོས་པ་དང་འདྲ་བར་
ལྟུང་བ་རྣམ་པར་བཞག་སྟེ། ཟོས་ན་གསོག་འཇོག་གི་ལྟུང་བྱེད་དུ་འགྱུར་བ་དག་
བཟའ་བའི་ཕྱིར་ཉིན་མཚན་འདས་པར་འཆང་ན་སྤང་བར་འགྱུར་ལ། ཟོས་ན་ཉེས་
བྱས་སུ་འགྱུར་བ་དག་འཆང་ན་ཡང་ཉེས་བྱས་སུ་འགྱུར་བའི་ཕྱིར་རོ། །ཊིཀྐར།
དུས་སུ་རུང་བ་དང་ཐུན་ཚོད་དུ་རུང་བ་དང་ཞག་བདུན་པ་དང་འཚོ་བའི་བར་དུ་བཅང་
བ་གསོག་འཇོག་བྱས་པ་དེ་དག་ཐམས་ཅད་ནི་ཇི་ལྟར་ཟོས་ན་ལྟུང་བྱེད་དུ་འགྱུར་བ་
དེ་བཞིན་དུ་འཆང་ན་ཡང་སྤང་བའི་ལྟུང་བྱེད་དུ་འགྱུར་ཏེ། ཉིན་མཚན་འདས་པ་
ལ་ནི་སྤང་བའི་ལྟུང་བྱེད་དེ་དང་ལྟུང་བྱེད་འབའ་ཞིག་དག་འདྲ་བའི་ཕྱིར་རོ་ཞེས་
གསུངས། བམ་ལྔར།ཁ་ཆེ་བྱེ་བྲག་ཏུ་སྨྲ་བའི་སློབ་དཔོན་ཀ་ལྱ་ན་མི་ཏྲའི་རྗེས་
སུ་འབྲངས་ནས་བདུན་པ་ཁོ་ན་ལ་འཇོག་པའི་སྤང་བར་འགྱུར་ལ། སྨན་གཞན་རྣམས་
ལ་འཇོག་པ་ཉེས་བྱས་སུ་འདོད་ཅིང་དེ་ཉིད་མདོ་དང་ལུང་གི་དགོངས་པར་ཡང་འཆད་
དོ༑ ༑ལྟུང་མེད་ནི། ཞག་བདུན་པའི་འབྲུ་མར་ལ་སོགས་པ་དེ་རྐང་པ་བཀྲུ་བ་ལ་
སོགས་པ་དོན་གང་གི་ཕྱིར་བརྟགས་ཤིང་རུང་བར་བྱས་པ་དེའི་ཕྱིར་འཆང་བ་ནི་ལྟུང་
བ་མེད་དོ། །སྣར་བླུགས་པ་དང་བསྐུ་མཉེ་བྱ་བ་དག་ནི་གསོག་འཇོག་བྱས་པས་ཀྱང་
རུང་ངོ་། །སྣར་བླུགས་པ་ལ་བྱིན་ལེན་དགོས་ཏེ། ཕྲན་ཚེགས་སུ། ལག་པ་བཀྲུས་
ཏེ་བྱིན་ལེན་བྱས་ནས་བླུག་པར་བྱའོ། །ཞེས་སོ། །གསོག་འཇོག་གི་སྤང་བའོ། །སྤང་
བ་རྣམས་རྫོགས་སོ།། །།

གཉིས་པ་བཤགས་པ་ཙམ་དང་འབྲེལ་བ་ལྟུང་བྱེད་འབའ་ཞིག་པ་ལ། བཅུ་
ཚན་དགུ་ལས། དང་པོ་ལ་གསུམ། གནོད་པ་ལས་གྱུར་པ་དང་། འདོད་པ་ལས་
དང༌། གནོད་པ་ལས་གྱུར་བ་གཞན་བསྟན་པའོ། །དང་པོ་ལ་གསུམ། དོན་འགྲུབ་
པ་ལ་དང་། ཡིད་བདེ་བ་དང་། བློ་མཐུན་པ་ལ་གནོད་པའོ། །དང་པོ་ལ་གསུམ་
ལས། རྫུན་གཞན་བསྟན་པ་ནི། རྫུན་སྨྲ་བ་ལ་ཕམ་པ་དང་། ལྷག་མ་དང་། སྦོམ་
པོ་དང་། ལྟུང་བྱེད་དང་། ཉེས་བྱས་སུ་འགྱུར་བ་ལྔ་ལས། དང་པོ་གཉིས་སྔར་
བཤད་ཟིན་ལ། གཞན་གསུམ་པོ་བརྗོད་པར་བྱ་སྟེ། དེའི་ནང་ནས་སྦོམ་པོ་དང་
ཉེས་བྱས་སུ་འགྱུར་བའི་རྫུན་གཉིས་རྫུན་སྨྲ་བའི་སྐབས་ཡིན་པ་དང་བརྗོད་པར་བྱ་
བ་ཉུང་བས་དང་པོར་བརྗོད་པ་ནི། དགེ་སློང་གིས་དགེ་འདུན་འདུས་པ་ལ་ཆོས་དང་
ཆོས་མིན་པའི་ངོ་བོ་ཤེས་བཞིན་དུ། ཆོས་མིན་པ་མི་རིགས་པ་དང་བྱ་བ་མིན་པ་མངལ་
ན་གནས་པ་རླུགས་པ་ལ་ཆོས་སུ་སྟོན་པ་དང་། ཆོས་རིགས་པ་དང་བྱ་བར་འོས་པ་
ལ་ཆོས་མིན་པར་སྟོན་པའི་རྫུན་དུ་སྨྲ་བའི་ཉེས་པ་སྦོམ་པོའོ། ཉེས་བྱས་སུ་འགྱུར་
བའི་རྫུན་ནི། དགེ་འདུན་གསོ་སྦྱོང་ལ་འཚོགས་པ་ན་སོ་སོ་ཐར་བའི་མདོ་འདོན་པ་
པོས། ཅི་གསོ་སྦྱོང་འདི་ལ་འཁོར་ཁྱེད་ལྟུང་བ་ཡོངས་སུ་དག་གམ་ཞེས་ལན་གསུམ་
གྱི་བར་དུ་དྲིས་པ་ལས། མི་ཤེས་ན་རྫུན་མིན་པས་མ་དག་པར་ཤེས་བཞིན་དུ་ཅང་
མི་སྨྲ་བས་འདའ་བར་བྱེད་ན་ཉེས་བྱས་སོ། །ཊིཀྐར། དེ་ནི་ཉེས་བྱས་ཡོངས་སུ་
རྫོགས་པ་ཡིན་གྱི་ཡིད་ཀྱི་ནི་མིན་ཏེ། ཁ་རྣམ་པར་འགྱུར་པ་ལ་སོགས་པའི་རྣམ་པར་
རིག་བྱེད་དེ་ལ་ཡོད་པའི་ཕྱིར། ཞེས་སོ། །བམ་ལྔར། དྲིའོ་ཞེས་པ་དྲི་བ་དང་པོ་
ཡིན་ཞེས་སོ། །ཁ་ཅིག་གླེང་གཞི་འདོན་པ་ཡིན་ཟེར་བ་མི་འཐད་དེ། དྲི་བའི་གནས་
དགུ་པོ་ཐམས་ཅད་དུ་གདོན་དགོས་པར་ཐལ་བས་སོ། །དགུ་ནི། གླེང་གཞི། ཕམ་

པ༑ ལྷག་མ། མ་ངེས་པ། སྤང་བ། ལྟུང་བྱེད་འབའ་ཞིག་པ། །སོར་བཤགས།
བསླབ་བྱ། རྩོད་པ་ཉེ་བར་ཞི་བར་བྱ་བའི་ཆོས་རྣམས་སྟོན་པའི་རྗེས་སོ། །
གཉིས་པ་ཤེས་བཞིན་གྱི་རྫུན་དངོས་ལ་གཉིས་ལས། སྤྱི་དོན་ལ། གླིང་
གཞི་མཉན་ཡོད་དུ། ལག་རྒྱུད་ཀྱིས་གཞན་ལ་མཐོ་འཚམས་གསོ་པས་ཤེས་བཞིན་
དུ་རྫུན་སྨྲས་པའོ། །རྒྱུ་མཚན་གནོད་པ་དང་མ་དད་པ་སོགས་སོ། །ཡན་ལག་ལ་
བཞི་ལས། གཞི་ལ། ཡུལ་ཐ་སྙད་ཡན་ལག་ལྔ་ལྡན། རྒྱུད་ཐ་དད་པ། དངོས་པོ་
ཕམ་ལྷག་སྦོམ་པོ་ཉེས་བྱས་བཞི་དང་། བཤེས་ངོ་འཕྱ་བ་ཟས་ཅུང་སྐུར་བ་ཉེར་འཇོག་
དང་གདོད་དྲུག་ལས་གཞན་པའི་རྫུན་ནོ། །ཀུན་སློང་ཤེས་བཞིན་དུ་སྨྲ་བར་འདོད་
པ༑ སྦྱོར་བ་རང་གི་དང་། ངག་དང་བདག་ཉིད་དང་འབྲེལ་བ་དང་། བསམས་
པའི་དོན་དང་། གསལ་པོར་དང་། མངོན་སུམ་དུ་སྨྲས་པ་དྲུག་ལྡན་ནོ། །མཐར་
་ཐུག་དོན་གོ་བའོ། །གཞུང་དོན་ནི། གང་བྱས་ན་རྫུན་སྨྲ་བའི་ལྟུང་བྱེད་དུ་འགྱུར་
ཞེ་ན། སྦོམ་པོ་དང་ཉེས་བྱས་དེ་གཉིས་དང༌། ཕམ་པར་འགྱུར་བ་དང་། དགེ་
འདུན་ལྷག་མར་འགྱུར་བ་གཉིས་ལས་གཞན་པའི་རྫུན་དུ་སྨྲ་བ་ལ་ལྟུང་བར་འགྱུར་
རོ༑ ༑སྨྲ་བར་འདོད་པའི་ཚེ་འདུ་ཤེས་གཞན་བྱུང་ན་རྫུན་སྨྲ་བར་འགྱུར་མོད། སྨྲ་
བཞིན་པའི་ཚེ་འདུ་ཤེས་གཞན་བྱུང་ན་རྫུན་དུ་མི་འགྱུར་རམ་ཞེ་ན། སྨྲ་བཞིན་པའི་
ཚེ་ཉིད་ན་ཡང་རྫུན་སྨྲ་བའི་འདུ་ཤེས་བྱུང་ན་རྫུན་སྨྲ་བ་དེ་ཀུན་ནས་སློང་བ་ཡིན་ནོ།།
གཞན་གྱི་མདུན་དུ་མནའ་དོར་བར་མི་བྱ་སྟེ། དེས་དགེ་སྦྱོང་གི་བསམ་པ་ལོག་པར་
སྟོན་པའི་ཕྱིར་རོ། །རྫུན་དུ་སྨྲ་བའི་ལྟུང་བྱེད་དོ།། །།
གཉིས་པ་ཡིད་བདེ་བ་ལ་གནོད་པ་ལ་གཉིས་ལས། སྤྱི་དོན་ལ། གླེང་གཞི་
མཉན་ཡོད་དུ་དྲུག་སྡེས་ངག་མ་བསྡམས་པས་རྫུན་སྨྲས་པའོ། །རྒྱུ་མཚན་འདྲ། ཡན་

ལག་ལ། ཡུལ་དགེ་སློང་ཆོས་དྲུག་ལྡན་དངོས་པོ་སྐྱོན་དུ་གྲགས་པ། ཀུན་སློང་སྐྱོན་
བརྗོད་པར་འདོད་པ། སྦྱོར་བ་རང་གི་ངག་ཏུ་བདག་ཉིད་འབྲེལ་བར་བསམས་པའི་
དོན་གསལ་པོར་མངོན་སུམ་དུ་སྨྲས་པའོ། །མཐར་ཐུག་དོན་གོ་བའོ། །གཉིས་པ་
གཞུང་དོན་ནི། གང་བྱས་ན་སྐྱོན་ནས་སྨྲ་བའི་ལྟུང་བྱེད་དུ་འགྱུར་ཞེ་ན། དགེ་སློང་
གི་སྐྱོན་ནས་སྨྲ་ན་ལྟུང་བ་འདིར་འགྱུར། བསླབ་པའི་གཞི་འདིའི་འོག་མ་ཕྲ་མ་བྱེད་
པའི་ལྟུང་བྱེད་ལ་ཡང་དགེ་སློང་ལ་ཕྲ་མ་བྱས་ན་ལྟུང་བར་འགྱུར། བསམ་པ་དག་
པས་སྨྲ་བ་ཡང་སྲིད་པས་དགེ་སློང་གི་སྐྱོན་ཉིད་བརྗོད་པར་འདོད་པས་སྨྲས་ན་ལྟུང་
བྱེད་དུ་འགྱུར་རོ། །སྦྱོར་བ་ཚིག་འཇམ་པོ་འམ་རྩུབ་པོས་སྨྲས་ན་ཡང་ལྟུང་བར་
འགྱུར། དངོས་པོ་སྐྱོན་རུང་བ་མིན་པར་བསམས་པ་ཁྱོད་མཛེ་ཅན་ནོ་ཞེས་སོགས་
དང་། ཁྱོད་ཁྲོ་བའོ་ཞེས་སོགས་ལུས་དང་སེམས་ཀྱི་སྐྱོན་གང་ཡང་རུང་བ་སྨྲས་ན་
ལྟུང་བྱེད་དུ་འགྱུར། དེ་སྐད་སྨྲས་པས་ཕ་རོལ་པོ་མི་དགའ་བ་ཉིད་དང་། ཡི་ཆད་
པ་སོགས་གསུམ་གྱུར་ན་ཡང་ལྟུང་བར་འགྱུར་རོ། །མི་རུང་བསམ་པ་ལས་གཞན་
དགེ་སློང་ལ་རྒྱལ་རིགས་ཉིད་དང་། བྲམ་ཟེ་ཉིད་ལ་སོགས་པའི་ཚིག་སྨྲ་བ་ལ་ནི་
ཉེས་བྱས་ཏེ། དེ་ཡང་སྐྱོན་བརྗོད་འདོད་པའི་བསམ་པས་ཡིན་གྱི་གཞན་དུ་ན་ཉེས་
པ་མེད་དོ། །སྐྱོན་ནས་སྨྲ་བའི་ལྟུང་བྱེད་དོ། །
གསུམ་པ་བློ་མཐུན་པ་ལ་གནོད་པ་ལ་གཉིས། མཛའ་བ་འབྱེད་པ་དང་མི་
མཛའ་བ་འབྱེད་པའོ། །དང་པོ་ལ་གཉིས། ཡན་ལག་གི་མཚན་ཉིད་དང་། སེལ་
བའོ། །གང་བྱས་ན་ཕྲ་མ་བྱེད་པའི་ལྟུང་བྱེད་དུ་འགྱུར་ཞེ་ན། ཕྲ་མ་ཕ་རོལ་པོ་དབྱེ་
བར་འདོད་པའི་བསམ་པས་དགེ་སློང་ཆེ་གེ་མོ་ཞིག་འདི་སྐད་ཟེར་རོ། །ཞེས་དགེ་
སློང་གཞན་ལ་སྨྲ་ན་དངོས་གཞིར་འགྱུར་རོ། །སྤྱིར་སྨྲས་པས་ཀྱང་འགྱུར་རམ་ཞེ་

ན༑ གལ་ཏེ་དབྱེ་བར་བྱ་བ་ཕ་རོལ་པོ་དེའི་མིང་ནས་སྨོས་ན་འགྱུར། གང་གི་མིང་
ནས་སྨོས་པ་དེ་ཡང་དགེ་སློང་ཉིད་ཡིན་ནའོ། །མིང་ནས་སྨོས་པ་ལས་གཞན་དུ་རྒྱལ་
རིགས་སམ་བྲམ་ཟེའི་རིགས་ཤིག་འདི་སྐད་ཟེར་རོ། །ཞེས་སྨྲ་ན་ཉེས་བྱས་སོ། །ཕྲ་
མ་བྱེད་པའི་ལྟུང་བྱེད་དོ།། །།
གཉིས་པ་མི་མཛའ་བ་འབྱེད་པ་ལ་གཉིས་ལས། སྤྱི་དོན་ལ། གླེང་གཞི་
འདྲ་བ་ལས། ཉོན་མོངས་པ་རྩོད་པ་ལ་དགའ་བའོ། །རྒྱུ་མཚན་རྩོད་པ་འཕེལ་བ་
དང་གཞན་འདྲའོ། །ཡན་ལག་ལ་བཞི་ལས། གཞི་ལ། ཡུལ་དགེ་སློང་དྲུག་ལྡན་
གཉིས་ཡན་ཆད་དོ། །དངོས་པོ་རྩོད་པ་བཞི་ལས། གང་ཡང་རུང་བ་དང་ཆོས་ལྡན་
གྱིས་ཞི་བར་བྱས་པའོ། །གོ་བྱ་ཆོས་དྲུག་ལྡན་ཞི་བྱེད་ཀྱི་ལས་ལ་གཏོགས་པའོ། །བདག་
ཉིད་ཀྱང་ཞི་བྱེད་ཀྱི་ལས་ལ་གཏོགས་པ་དང་ལྟ་བ་སྨྲ་བ་མིན་པའོ། །ཀུན་སློང་རྩོད་
པ་དཀྲུག་པར་འདོད་པའོ། །སྦྱོར་མཐའ་འདྲ། གཞུང་དོན་ལ་གཉིས་ལས། ཡན་
ལག་གི་མཚན་ཉིད་ནི་སྐྱོ་སྔོགས་བྱེད་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། འདུ་
ཤེས་གཙོ་ཆེར་བྱེད་པ་པོ་ཡིན་ནོ། །ཡུལ་གང་ལ་ཞེ་ན། རྒོལ་ཕྱིར་རྒོལ་དགེ་སློང་
གཉིས་ཀྱི་རྩོད་པ་ཉིད་དགེ་འདུན་གྱིས་ལེགས་པར་ཞི་བར་བྱས་པ་ཉིད་ལའོ། །གང་
བྱས་ན་ལྟུང་བྱེད་དུ་འགྱུར་ཞེ་ན། རྩོད་པ་ཆོས་ཀྱིས་ཞི་བར་བྱས་པ་ཤེས་བཞིན་དུ་
ཁྱོད་ཀྱི་རྩོད་པ་དགེ་འདུན་གྱིས་ཆོས་མིན་པས་ཞི་བར་བྱས་སོ་ཞེས་སྐྱོ་སྔོགས་ཏེ་འཁྲུག་
ལོང་བྱེད་ན་ལྟུང་བ་འདིར་འགྱུར། གང་ཟག་གང་ལ་འདུ་ཤེས་དེ་ལྟུང་བ་ཇི་ལྟ་བུའི་
བྱེད་པོ་ཡིན་ཞེ་ན། རྩོད་པ་དེའི་ཐོག་མཐའ་བར་གསུམ་ཤེས་པའི་གཉུག་མར་གནས་
པ་དང་། རྩོད་པ་དེ་ཞི་བར་བྱ་བའི་ལས་བྱེད་པ་དང་། ལས་དེ་ལ་དད་པ་འབུལ་
བ་དག་ཁོ་ན་ལ་དངོས་གཞིའོ། །གཉིས་པ་སེལ་བ་ནི། ཁོ་བོ་ནི་རྩོད་པ་དེ་ཆོས་ཀྱིས་

ཞི་བར་བྱས་པར་མི་སེམས་ཞེས་སོགས་ལྟར་སྨྲ་བ་དང་། རྩོད་པ་དེའི་ཐོག་མཐའ་
བར་གསུམ་གྱི་རྒྱུས་མི་ཤེས་པ་གློ་བུར་དུ་འོངས་པ་དག་ལ་ནི་འདུ་ཤེས་ཏེ་ཉེས་བྱས་
ཁོ་ནའི་བྱེད་པ་པོ་ཡིན་ནོ། །འགྱེད་ཕྱིར་རྩོད་པ་ལྟ་བུ་གཞན་ཉིད་ལ་ལྟུང་ཕྱིར་རྩོད་
པ་ལྟ་བུ་གཞན་དུ་འདུ་ཤེས་པ་ནི་འགྱེད་ཕྱིར་རྩོད་པ་དེ་དང་འདྲ་བར་དངོས་གཞིར་
འགྱུར་རོ། །བསླབ་པ་བྱིན་པ་ལ་སོགས་པ་ལས་ཀྱི་འབྲས་བུ་ལ་གནས་པ་ལ་ཁྱོད་
བསླབ་པ་བྱིན་པ་དེ་མིན་ཞེས་སོགས་ཉིད་ཀྱིས་ཀུན་ཏུ་སྤྱོད་པ་སྐྱོ་སྔགས་བྱེད་པ་ལ་
ནི་ཕྱེད་ཉིད་ཡིན་པས་ཉེས་བྱས་སོ། །སྐྱོ་སྔོགས་བྱེད་པའི་ལྟུང་བྱེད་དོ།། །།
གཉིས་པ་ཡུལ་ལ་འདོད་པ་ལས་གྱུར་པ་ལ་གཉིས་ལས། དང་པོ་ཁྱིམ་པ་
མོ་ལ་ཆོས་སྟོན་པའི་ལྟུང་བྱེད་ལ་གཉིས་ལས། སྤྱི་དོན་ལ། གླེང་གཞི་མཉན་ཡོད་
དུ་འཆར་ཀས་སྲེད་པས་ཆོས་སྟོན་པའོ། །རྒྱུ་མཚན་ཐུན་མོང་བ་དང་ཁྱིམ་ཐབ་
འཕྲོགས་སོ་བའོ། །ཡན་ལག་ལ་བཞི་ལས། །གཞི་ལ། ཡུལ་བུད་མེད་ཐ་སྙད་
བཞི་ལྡན། མཚན་གྱིས་དོན་བྱེད་ནུས་པ། ཁྱིམ་པ་ཡིན་པ། ཉེ་དུ་མིན་པ། རྫུ་
འཕྲུལ་དང་མི་ལྡན་ཞིང་ཉན་འདོད་པའོ། །དངོས་པོ་སངས་རྒྱས་སམ་ཉན་ཐོས་ཀྱིས་
གསུངས་བའི་ཆོས་ཚད་ལྡན་ཡུལ་དེས་མི་ཤེས་པའོ། །གནས་དང་དུས་གཅིག་པ་
ཡོན་བཤད་པ་སོགས་མིན་པའོ། །བདག་ཉིད་རིག་པའི་སྐྱེས་པ་དང་མི་ལྡན་པའོ།།
ཀུན་སློང་སྟོན་པ་འདོད་པ། སྦྱོར་བ་འདྲ། མཐར་ཐུག་ཚིག་ལྔའམ་དྲུག་ལས་ལྷག་
པའོ། །གཉིས་པ་གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། རེག་
པའི་སྐབས་ཀྱི་ཐུན་མོང་བ་དག་ཁས་བླངས་ནས། གང་ལ་བྱེད་པ་པོ་ཡིན་ཞེ་ན། སྟོན་
པ་ལའོ། །ཅི་ཞིག་སྟོན་པ་ཞེ་ན། སངས་རྒྱས་སམ་དེའི་ཉན་ཐོས་ཀྱིས་གསུངས་
པའི་ཆོས་སྟོན་པ་ལ་ཡིན་གྱི། ལམ་འདྲི་པ་ལ་ལམ་རྒྱུས་སོགས་སྟོན་པ་ལ་མིན་ནོ།།

ཇི་ཙམ་ཞིག་སྟོན་པ་ལ་ཞེ་ན། ཚིག་དྲུག་ལས་ལྷག་པར་སྟོན་པ་ལའོ། །གང་ཟག་
ཇི་ལྟ་བུ་ལ་ཞེ་ན། ཚིག་དྲུག་ལས་ལྷག་པ་ལ་ལྷག་པ་ཉིད་དུ་ཤེས་པ་ལ་ལྟུང་བ་འདིར་
འགྱུར། དེ་ཁོ་ན་ལ་འགྱུར་རམ་ཞེ་ན། ཕུང་པོ་ལྔ་སྟེ། གཟུགས་དང་ཚོར་བ་དང་
འདུ་ཤེས་དང་འདུ་བྱེད་དང་རྣམ་པར་ཤེས་པའོ་ཞེས་པ་ལྟ་བུ་ཚིག་ལྔ་བའི་ཆོས་ལ་
ནི་རྩོམ་པ་ལྔ་པ་ལས་ལྷག་པར་སྟོན་ན་ལྟུང་བྱེད་དུ་འགྱུར་རོ། །གཉིས་པ་ལྟུང་མེད་
ནི༑ བུད་མེད་མཁས་པས་གཟུགས་ཞེས་བྱ་བ་ཅི་གས། ཞེས་སོགས་གོང་ནས་
གོང་དུ་དྲིས་པའི་ལན་གཏན་ལ་དབབ་པ་བྱས་པ་དང་། སྔར་ཀློག་ཏུ་བཅུག་པའི་སློབ་
མ་ལ་སྔར་གྱི་རྣམས་དག་མ་དག་བརྟག་པའི་ཕྱིར་ཡང་ཟློས་པར་བྱེད་པ་སློབ་གཉེར་
བསོད་པ་དང་། སྔར་སྟོན་ཟིན་པ་མི་བརྗེད་པའི་ཕྱིར་དུ་འདོན་པ་ཁ་དོན་ཞུ་བ་དང་།
སྐབས་སྐབས་སུ་ཐེ་ཚོམ་ཟ་བ་དམིགས་ཀྱིས་འདྲི་བ་དང་། བསྙེན་གནས་ལ་སོགས་
པ་དུས་ཁྲིམས་དབོག་པ་དང་། ཡོན་བཤད་པ་དག་ལ་ནི་ལྟུང་བ་ཡོད་པ་མིན་ནོ།།
ཁྱམས་ལ་སོགས་པ་གནས་གཞན་དུ་ཆོས་བསྟན་པ་ནི། སྔ་མ་གནས་ཁང་ལ་སོགས་
པར་ཆོས་བསྟན་པ་དེ་མ་བྱས་པ་ཉིད་དེ་གནས་ཐ་དད་དུ་བསྟན་པའི་ཆོས་བསྡོམས་
ནས་ཚིག་དྲུག་ལས་ལྷག་ཀྱང་ལྟུང་བར་མི་འགྱུར་རོ། །སྟོན་པའི་ལྟུང་བྱེད་དོ།། །།
གཉིས་པ་འདོན་པའི་ལྟུང་བྱེད་ལ་གཉིས་ལས། སྤྱི་དོན་ལ། གླེང་གཞི་མཉན་
ཡོད་དུ་དྲུག་སྡེས་མ་ཞི་བའོ། །རྒྱུ་མཚན་ཆོས་ལ་མ་གུས་པ་དང་། གཙུག་ལག་
ཁང་དུ་ཅ་ཅོའི་སྒྲ་འབྱུང་བས་གནོད་པ་ལ་སོགས་པའོ། །ཡན་ལག་ལ་བཞི་ལས།
ཡུལ་མ་རྫོགས་པ་ཐ་སྙད་ལྔ་ལྡན་བསམ་པ་ཐག་པ་ནས་འདོན་པར་འདོད་པ། དངོས་
པོ་འདྲའོ། །བདག་ཉིད་མཉམ་པོའམ་མཇུག་ཏུ་འདོན་པ་ཀུན་སློང་འདོན་པར་འདོད་
པའོ། །སྦྱོར་བ་འདྲ། མཐར་ཐུག་བཏོན་པའོ། །གཞུང་དོན་ལ་གཉིས་ལས། ཡན་

ལག་གི་མཚན་ཉིད་ནི། གང་བྱས་ན་འདོན་པའི་ལྟུང་བྱེད་དུ་འགྱུར་ཞེ་ན། འདོན་
ན་ལྟུང་བྱེད་དུ་འགྱུར་རོ། །གང་དང་ཞེ་ན། ངོ་བོའམ་རྣམ་གྲངས་ཀྱི་སྒོ་ནས་བསྙེན་
པར་མ་རྫོགས་པ་དང་ངོ། །ཚུལ་ནི་ཅིག་ཅར་རམ་ཉེ་གནས་ཀྱིས་བཏོན་པའི་མཇུག་
ཐོགས་སུའོ། །དངོས་པོ་ཉན་པ་པོའི་རྒྱུད་ལ་དོན་གསལ་བར་བྱེད་པས་སྟོན་བྱེད་
དུ་གྱུར་པའི་མདོ་སྡེ་ལ་སོགས་པའི་ཆོས་དང་། མིང་ཚིག་དང་ཡི་གེ་འབྲུ་ཙམ་ཡང་
སྟེ་ཨ་ཨཱ་ལ་སོགས་པའོ། །ཆོས་སྨོས་པས་སྟོན་བྱེད་ཀྱང་ཐོབ་མོད། སྟོན་བྱེད་དང་
ཆོས་ཞེས་ཚིག་གཉིས་སྨོས་པ་ལ་དགོས་པ་ཅི་ཡོད་ཅེ་ན། དེ་གཉིས་ལ་མུ་བཞི་སྟེ་
སྟོན་བྱེད་ཡིན་ལ་ཆོས་མིན་པ་མུ་སྟེགས་བྱེད་ཀྱི་བསྟན་བཅོས་ལྟ་བུ་དེ་བསལ་བའི་
ཕྱིར་ཆོས་ཞེས་སྨོས། ཆོས་ཡིན་ལ་སྟོན་བྱེད་མིན་པ་ལུང་ལས་བཏུས་པ་ལུང་གི་
ཡི་གེ་མེད་པ་དཔའ་བོས་བྱས་པའི་སྐྱེས་རབས་ལྟ་བུའོ། །གཉིས་ཀ་ཡིན་པ་ནི་ལུང་
ཉིད་དུ་གནས་པའི་ལུང་ངོ་། །གཉིས་ཀ་མིན་པ་ནི་དེ་དག་ལས་གཞན་པའོ། །བམ་
ལྔར། ལུང་གི་ཆོས་སངས་རྒྱས་དང་སངས་རྒྱས་ཀྱི་ཉན་ཐོས་ཀྱིས་གསུངས་པ་ཞེའོ།།
འདོན་པའི་ངོ་བོ་ནི་བཀླག་པའི་ཕྱིར་བརྗོད་པ་ཡིན་ཏེ། ཁ་ཏོན་ཞུ་བ་སོགས་ལ་ལྟུང་
བ་མེད་པར་གསུངས་པའི་ཕྱིར། རྣམ་ཊིཀ་ཏུ། །འདོན་པ་ཞེས་བྱ་བ་ནི་ཀློག་པའོ།།
ཞེས་སོ། །གཉིས་པ་ལྟུང་མེད་ནི། ཅིག་ཅར་འདོན་པར་མི་འདོད་བཞིན་དུ་གཡམ་
ལ་གྲུབ་པ་ནི་མ་གཏོགས་ཏེ་ལྟུང་བ་མེད་དོ། །དགེ་སློང་གིས་ཁྱོད་ཀྱིས་ཁོ་བོ་དང་
ལྷན་ཅིག་གམ་སྔར་འདོན་པར་མི་བྱའོ། །ཞེས་རྗེས་སུ་ཉན་དུ་གཞུག་པར་བྱ་བ་བྱས་
ནས་དེ་ལྟར་བྱའོ་ཞེས་ཟེར་བཞིན་དུ་མཉམ་པོར་འདོན་པ་ལ་ཡང་ལྟུང་བ་མེད་དོ།།
སྔར་བསྟན་པ་མི་བརྗེད་པར་བྱ་བའི་ཕྱིར་ཁ་ཏོན་ཞུ་བ་དང་སློབ་གཉེར་བསོད་པ་དང་
དམིགས་ཀྱིས་འདྲི་བ་ལ་ཡང་ལྟུང་བ་མེད་དོ། །འདོན་པའི་ལྟུང་བྱེད་དོ།། །།

གསུམ་པ་གནོད་པ་ལས་གྱུར་པ་ལ་བཞི་ལས། གཞན་གྱི་དད་པ་ཕུན་སུམ་
ཚོགས་པ་ལ་གནོད་པ་ལ་གཉིས་ལས། བསླབ་བྱ་ནི་དགེ་འདུན་དུ་གྱུར་བའི་དགེ་
སློང་དག་གིས། དགེ་སློང་དང་དགེ་སློང་མ་སྡིག་ཅན་ཚུལ་ཁྲིམས་འཆལ་བ་དག་
ཁྱིམ་དུ་སོ་སོར་གོ་བར་བྱེད་པའི་དགེ་སློང་ལས་ཀྱིས་བསྐོ་བར་བྱའོ། །བསྐོས་པའི་
དགེ་སློང་གིས་ཁྱིམ་རྣམས་སུ་སོང་ནས་ཇི་སྐད་བརྗོད་པར་བྱ་ཞེ་ན། ཁྱིམ་རྣམས་
སུ་སོ་སོར་གོ་བར་བྱེད་པས་ཚེ་དང་ལྡན་པ་དག་ཁྱེད་ཉོན་ཅིག །ཁྱིམ་རྣམས་སུ་ཁྱིམ་
པ་སུན་འབྱིན་པར་བྱེད་པ་དང་། གནས་རྣམས་སུ་གནས་པ་རབ་བྱུང་སུན་འབྱིན་
པར་བྱེད་པ་འདི་ལྟ་སྟེ་དཔེར་ན། འབྲས་ས་ལུའི་ཞིང་ཕུན་སུམ་ཚོགས་པ་ལ་སེར་
བའི་འཁོར་ལོ་མི་བཟད་པ་བབ་ན་འདི་ལྟར་འབྲས་ས་ལུ་དེ་ཉིད་ཤིན་ཏེ་མ་མཐུ་ཆུང་
པ་དང་། ཆུད་ཟ་བ་སྐམ་པ་དང་། ཆག་གྲུགས་ལ་སོགས་པ་ཚུལ་མིན་པས་མ་རུངས་
པར་འགྱུར་པ་དང་། བུ་རམ་ཤིང་གི་ཞིང་ཕུན་སུམ་ཚོགས་པ་ལ་ནད་ཀྱི་རིགས་དམར་
པོ་ར་རི་ཞེས་བྱ་བ་བྱུང་ན། འདི་ལྟར་བུ་རམ་ཤིང་དེ་ཉིད་ཤིན་ཏེ་མ་དང་ཆུད་ཟ་
བ་དང་། ཚུལ་མིན་པས་མ་རུང་པར་འགྱུར་བ་ལྟ་བུ་དག་ཡོད་ཀྱིས། ཚེ་དང་ལྡན་
པ་དག །ཁྱེད་ཅག་ཁྲལ་བ་ལྟ་བུའི་དགེ་སློང་འདི་དང་། གསལ་མ་ལྟ་བུའི་དགེ་སློང་
མ་འདིས་སངས་རྒྱས་ཀྱི་བསྟན་པའི་ཚོད་མ་འཛིན་ཅིག །འདི་ལྟར་དགེ་སློང་འདི་
དང་དགེ་སློང་མ་འདི་ནི་ཡོས་འཚིག་པ་ལས་མྱུ་གུ་སྐྱེར་མི་རུང་བ་བཞིན་དུ། ཆོས་
འདུལ་བ་འདི་ལ་འཕགས་ལམ་གྱི་མྱུ་གུ་སྐྱེར་མི་རུང་བའི་ཆོས་ཅན་ཡིན་གྱིས། བཅོམ་
ལྡན་འདས་དང་དགེ་སློང་གནས་བརྟན་གནས་བརྟན་རྣམས་ལ་ལྟོས་ཤིག་ཅེས་སྨྲ་བར་
བྱའོ། །དགེ་སློང་འགའ་ཡང་ཁྱིམ་རྣམས་སུ་གོ་བར་བྱེད་པ་མི་སྤྲོ་ན། དགེ་སློང་
ཐམས་ཅད་ཀྱིས་དགེ་སློང་དང་དགེ་སློང་མ་འདི་གཉིས་སྡིག་ཅན་ཡིན་ནོ་ཞེས་ཁྱིམ་

རྣམས་སུ་སོ་སོར་གོ་བར་བྱ་བའི་གསོལ་བ་བྱའོ། །
གཉིས་པ་ཡན་ལག་གི་མཚན་ཉིད་ལ་གཉིས་ལས། སྤྱི་དོན་ལ། གླེང་གཞི་
མཉན་ཡོད་དུ་དྲུག་སྡེས། གཞན་གྱི་བསྔགས་པ་ལ་ཕྲག་དོག་བྱེད་པས་གནས་ངན་
ལེན་བརྗོད་པའོ། །རྒྱུ་མཚན་ཡུལ་དེ་ལ་གནོད་པ་སོགས་སོ། །ཡན་ལག་ལ་བཞི་
ལས། གཞི་ལ། ཡུལ་དགེ་སློང་ཆོས་ལྔ་ལྡན། དངོས་པོ་ཕམ་ལྷག་གང་རུང་དང་
དེ་ལ་བྱུང་བའོ། །གོ་བྱ་མ་རྫོགས་པ། ཐ་སྙད་ལྔ་ལྡན། ཕམ་ལྷག་མི་ཤེས་པའོ།།
བདག་ཉིད་བསྐོ་བ་དང་གསོལ་བ་མ་བྱས་པའོ། །ཀུན་སློང་གནས་ངན་ལེན་བརྗོད་
པར་འདོད་པའོ། །སྦྱོར་བ་ངག་དྲུག་ལྡན། མཐར་ཐུག་དོན་གོ་བའོ། །གཉིས་པ་
གཞུང་དོན་ནི། གནས་ངན་ལེན་བརྗོད་པའི་ལྟུང་བ་འདིའི་བྱེད་པ་པོ་གང་ཞེ་ན། ཤེས་
གཙོའོ། །ཡུལ་གང་ཞེ་ན། ཉན་པ་པོ་ཕམ་ལྷག་མི་ཤེས་པ་ཉིད་དང་། བསྙེན་པར་
མ་རྫོགས་པ་ཉིད་དག་དང་ལྡན་པ་ལ་དེ་ལྟར་ཤེས་ནའོ། །དེ་ལ་གང་བྱས་ན་ལྟུང་
བྱེད་དུ་འགྱུར་ཞེ་ན། ཚིག་སྨྲས་ནའོ། །དོན་གང་བརྗོད་པའི་ཚིག་སྨྲས་ན་ཞེ་ན།
ཕམ་པར་གྱུར་པ་དང་དགེ་འདུན་ལྷག་མ་དག་སོ་སོར་བརྗོད་ཀྱང་རུང་། ཚིག་གཅིག་
གིས་ལྷན་ཅིག་ཏུ་བསྡུས་ནས་བརྗོད་པ་ཡང་རུང་ངོ༌། །འོ་ན་ཕམ་ལྷག་བསྡུས་ནས་
སྨྲས་པ་ལ་ལྟུང་བ་དུ་མར་འགྱུར་རམ་ཞེ་ན། བརྗོད་བྱའི་དོན་དུ་མ་ཉིད་ལ་ཚིག་ཐ་
དད་པ་མེད་པས་ལྟུང་བ་གཅིག་ཏུ་འགྱུར་རོ། །དཔེར་ན། འདིས་དུད་འགྲོ་ལྔ་བསད་
དོ་ཞེས་རྫུན་སྨྲས་ན་རྫུན་གྱི་ལྟུང་བྱེད་གཅིག་ཏུ་འགྱུར་བ་བཞིན་ནོ། །རྗོད་པར་བྱེད་
པ་ཇི་ལྟ་བུ་ལ་ལྟུང་བ་འདིར་འགྱུར་ཞེ་ན། གནས་ངན་ལེན་བརྗོད་པའི་ཕྱིར་དགེ་
འདུན་གྱིས་བསྐོ་བ་མ་བྱས་པ་ལ་འགྱུར། ཐམས་ཅད་དུ་འགྱུར་རམ་ཞེ་ན། དགེ་
འདུན་ལ་དོན་དེ་གསོལ་བ་མ་བྱས་པ་ལ་ལྟུང་བ་འདིར་འགྱུར་གྱི་དགེ་འདུན་ལ་གསོལ་

ནས་བརྗོད་ཀྱང་ལྟུང་བ་མེད་དོ། །བསྙེན་པར་རྫོགས་པའི་གནས་ངན་ལེན་བརྗོད་
པ་ལ་ལྟུང་བ་འདིར་འགྱུར་གྱི། བསྙེན་པར་མ་རྫོགས་པའི་གནས་ངན་ལེན་བརྗོད་
པ་ལ་ཉེས་བྱས་སོ། །གནས་ངན་ལེན་བརྗོད་པའི་ལྟུང་བྱེད་དོ།། །།
གཉིས་པ་རང་གི་མངོན་རྟོགས་ལ་གནོད་པ་ལ་སྤྱི་དོན་ལ། གླེང་གཞི་ཡངས་
པ་ཅན་དུ་སྔོན་ཉ་པ་རབ་ཏུ་བྱུང་བ་ལྔ་བརྒྱས་བག་ཆགས་མ་བྱང་བས་མ་བརྟགས་
པའོ། །རྒྱུ་མཚན་གཞན་མི་ཆོས་བླ་མ་སྨྲ་བའི་རྒྱུར་འགྲོ་བ་དང་། རང་གི་ཡོན་
ཏན་ཉམས་པར་འགྱུར་པའོ། །ཡན་ལག་ལ་བཞི་ལས། གཞི་ལ། ཡུལ་མ་རྫོགས་
པ་ཐ་སྙད་ལྔ་ལྡན་བདེན་པ་མ་མཐོང་བའོ། །དངོས་པོ་མི་ཆོས་བླ་མའི་མཚན་ཉིད་
ཅན་རང་གིས་ཐོབ་པའོ། །ཀུན་སློང་བརྗོད་པར་འདོད་པ། སྦྱོར་མཐའ་གཉིས་འདྲ།།
གཞུང་དོན་ལ་གཉིས་ལས།ཡན་ལག་གི་མཚན་ཉིད་ཀྱི་ཁྱད་པར་ནི། གང་བྱས་
ན་མི་ཆོས་བླ་མ་སྨྲ་བའི་ལྟུང་བྱེད་དུ་འགྱུར་ཞེ་ན། སྨྲ་བའི་ཕམ་པའི་སྐབས་སུ་བསྟན་
པ་གཞན་རྣམས་ཁས་བླངས་ནས། འདུ་ཤེས་བསྒྱུར་བ་མེད་པར་བདེན་པ་ཉིད་སྨྲས་
ན་འགྱུར། གང་ཟག་གང་ལ་བརྗོད་ན་འབྱུང་ཞེ་ན། བདེན་པ་མངོན་སུམ་དུ་མ་
མཐོང་བ་བསྙེན་པར་མ་རྫོགས་པ་ལ་བརྗོད་ན་འགྱུར། གཉིས་པ་བསླབ་བྱ་ནི། ཁྱིམ་
པའི་མདུན་དུ་རྫུ་འཕྲུལ་རྣམ་པར་བསྟན་པར་མི་བྱའོ། །གདུལ་བའི་དོན་དུ་བསྟན་
ན་ལྟུང་བ་མེད་དོ། །དགེ་སློང་མས་སྟོན་པའི་སྤྱན་སྔར་རྫུ་འཕྲུལ་བསྟན་པར་མི་བྱའོ།།
དགེ་སློང་ལ་ཉེས་པ་མེད་དོ། །མིའི་ཆོས་བླ་མ་བརྗོད་པའི་ལྟུང་བྱེད་དོ། །
གསུམ་པ་དགེ་འདུན་གྱི་སྦྱིན་པ་ལ་གནོད་པ་ལ་གཉིས་ལས། བསླབ་བྱ་ནི་
གལ་ཏེ་འདུལ་བར་གཏོགས་པའི་བྱ་བ་བརྟན་པ་མི་འགྱུར་བ་ཉིད་དུ་དགོས་པར་འདོད་
ན་གསོལ་བ་སྔར་བཏབ་པའི་དོན་བྱའོ། །གཉིས་པ་ཡན་ལག་གི་མཚན་ཉིད་ལ་གཉིས་

ལས། སྤྱི་དོན་ལ། གླེང་གཞི་རྒྱལ་པོའི་ཁབ་ཏུ་མཛའ་བོ་དང་ས་ལས་སྐྱེས་གཉིས་
ཀྱིས་མི་བཟོད་པའོ། །རྒྱུ་མཚན་གཞི་མེད་བཞིན་ནོ། །ཡན་ལག་ལ་བཞི་ལས། གཞི་
ལ༑ ཡུལ་ཆོས་དྲུག་ལྡན། བསྔོ་ས་གང་ཟག་ཐ་སྙད་ལྔ་ལྡན་རང་དང་རྫས་ཐ་དད་
པའོ། །དངོས་པོ་དགེ་འདུན་ཆོས་ལྔ་ལྡན་གྱི་ཟས་མིན་པའི་རྙེད་པ་རུང་ཚད་ལྡན་
ཡང་དག་པར་བསྔོས་པའོ། །བདག་ཉིད་མཐུན་ཏེ་རུང་བའི་ལས་དེ་ལ་གཏོགས་པའོ།།
གོ་བྱ་ཐ་སྙད་ལྔ་ལྡན་རྒྱུད་ཐ་དད་པའོ། །ཀུན་སློང་སྐུར་བར་འདོད་པ། སྦྱོར་མཐའ་
སྔ་མ་བཞིན་ནོ། །གཞུང་དོན་ནི་གང་ལ་སྐུར་པ་འདེབས་པའི་ལྟུང་བྱེད་དུ་འགྱུར་
ཞེ་ན། ལས་དེ་ལ་དད་པ་ཕུལ་བ་ལ་སྐུར་པ་བཏབ་ན་ལྟུང་བ་འདིར་འགྱུར། ཅི་
ཞིག་བྱས་ན་འདིར་འགྱུར་ཞེ་ན། དགེ་སློང་གི་དགེ་འདུན་གྱི་ཟས་ཀྱི་རྙེད་པ་མིན་
པ་གོས་ཀྱི་རྙེད་པ་དགེ་སློང་གིས་གང་ཟག་ལ་མི་རིགས་པར་ལོག་པར་བསྔོས་སོ་ཞེས་
ཡང་དག་པ་མིན་པའི་དོན་རྫུན་གྱིས་སྐུར་པ་འདེབས་ན་ལྟུང་བྱེད་དུ་འགྱུར། སྐུར་
པ་གདབ་བྱར་མ་ཟད་ཉན་པ་པོ་གཞན་ལ་ཡང་མིང་སྨོས་པར་མ་ཟད་མིང་མ་སྨོས་
པར་དེ་སྐད་སྐུར་པ་བརྗོད་ན་ཡང་དངོས་གཞིར་འགྱུར། ཟས་ཀྱི་རྙེད་པ་ལ་ནི་ཉེས་
བྱས་སོ། །སྐུར་པ་འདེབས་པའི་ལྟུང་བྱེད་དོ།། །། །
བཞི་པ་རང་གི་བསླབ་པ་ལ་གནོད་པ་ལ་གཉིས་ལས། སྤྱི་དོན་ལ་གླེང་གཞི་
མཉན་ཡོད་དུ་དྲུག་སྡེས་བག་མེད་པའོ། །རྒྱུ་མཚན་ཡིད་བློང་བློང་པོར་འགྱུར་བ་
དང་། མ་དད་པའོ། །ཡན་ལག་ལ་བཞི་ལས། གཞི་ལ། དངོས་པོ་འདུལ་བར་
གཏོགས་པའི་བསླབ་པའི་གཞི་ཡིན་ལ། གོ་བྱ་དགེ་སློང་ཆོས་དྲུག་ལྡན། ཀུན་སློང་
ཁྱད་དུ་གསོད་འདོད་པ། སྦྱོར་མཐའ་འདྲ། གཞུང་དོན་གཉིས་ལས། ཡན་ལག་
གི་མཚན་ཉིད་ནི་གང་བྱས་ན་ཁྱད་དུ་གསོད་པའི་ལྟུང་བྱེད་དུ་འགྱུར་ཞེ་ན། སོ་ཐར་

དང་རྣམ་འབྱེད་ལ་སོགས་པ་འདུལ་བ་མཐའ་དག་དང་ལྡན་པའི་ཆོ་ག་བྱིན་ལེན་མ་
བྱས་པར་ཟ་བ་བཀག་པ་སོགས་ལ་འདི་ལྟ་བུའི་བསླབ་པས་ཅི་བྱ་ཞེས་བརྙེས་ཐབས་
བྱེད་པ་ལ་ཁྱད་དུ་གསོད་པའི་ལྟུང་བྱེད་དུ་འགྱུར་རོ། །གཉིས་པ་སེལ་བ་ནི། མདོ་
སྡེར་གཏོགས་པའི་ཆོ་ག་ལ་བརྙས་ཐབས་བྱེད་པ་ལ་ནི་ཉེས་བྱས་སོ། །མངོན་པ་ནི་
མདོ་སྡེ་དང་འདུལ་བ་གཉིས་ལས་ཐ་མི་དད་པས་ཅི་རིགས་པར་ཤེས་པར་བྱའོ། །ཁྱད་
དུ་གསོད་པའི་ལྟུང་བྱེད་དོ།། །།
བཅུ་པ་གཉིས་པ་ལ་གསུམ། བྱ་བ་མང་བ་ལས་གྱུར་པ་དང་། གནོད་པ་
ལས་གྱུར་པ་དང་། གནས་བསྒྲུབ་ལུགས་ལས་གྱུར་པའོ། །དང་པོ་ལ་གསུམ་ལས།
བསླབ་བྱ་ནི། ལས་གསར་པ་བྱེད་པའི་ངང་ཚུལ་ཅན་ལག་གི་བླས་མཆོད་རྟེན་སྨོས་
པས་ཆོས་དཀོན་མཆོག་སྨོས་པ་ཡིན་ཏེ། མཆོད་རྟེན་ནི་ཆོས་ཀྱི་སྐུ་ཡིན་པའི་ཕྱིར་
རོ༑ ༑དེས་ན་མཆོད་རྟེན་གྱི་ཕྱིར་དང་། དགེ་འདུན་གྱི་ཡོ་བྱད་ཀྱི་དོན་དུ་ཤིང་
ལྗོན་པ་གཅད་པར་བྱའོ། །གཅད་པའི་སྟ་གོན་ཇི་ལྟར་བྱ་ཞེ་ན། ལག་གི་བླས་ཤིང་
བཅད་པ་དེའི་མདུན་རོལ་ཏུ་ཉི་མ་བདུན་ནམ་བརྒྱད་ནས་ཤིང་ལྗོན་པ་དེའི་དྲུང་དུ་
ཤིང་གི་ལྷའི་དོན་དུ་དཀྱིལ་འཁོར་དང་། དྲི་དང་མེ་ཏོག་དང་། བདུག་པ་དང་།
མར་མེ་དང་། གཏོར་མ་སྦྱིན་པ་དང་། རྒྱུད་ཆགས་གསུམ་པ་གདོན་པ་དང་སྦྱིན་
པ་བཤད་པ་བྱས་ནས་ལྷ་གང་དག་ཤིང་ལྗོན་པ་འདི་ལ་གནས་པ་དེ་དག་གནས་གཞན་
ཚོལ་ཞིག །ཤིང་ལྗོན་པ་འདིས་མཆོད་རྟེན་ནམ་དགེ་འདུན་གྱི་བྱ་བ་བྱེད་པར་འགྱུར་
རོ་ཞེས་བརྗོད་ནས་སྨྲ་བ་པོ་ལག་གི་བླས་རང་གིས་མི་གཅད་པར་ཤིང་མཁན་ལ་སོགས་
པ་ལ་དེ་ཤེས་པར་གྱིས་ཤིག་ཅེས་ཟུར་གྱིས་བསྒོས་ཏེ་གཅོད་དུ་གཞུག་པར་བྱའོ། །གལ་
ཏེ་བཅད་པ་ན་ཤིང་ལས་མེ་འབྱུང་བའམ་ཁྲག་འཛག་པའམ་ཡལ་ག་འགུལ་བའམ་

ལོ་མ་ལྷགས་པ་ལ་སོགས་པ་མི་སྟེར་བའི་རྣམ་པར་འགྱུར་བ་སྟོན་ན། ལག་གི་བླ་
དེས་བསོད་ནམས་ཀྱི་ཞིང་དཀོན་མཆོག་ལ་སྦྱིན་པ་བཏང་བའི་བསྔགས་པ་དང་སེར་
སྣའི་བསྔགས་པ་མིན་པ་བརྗོད་པར་བྱའོ། །དེ་ལྟར་བརྗོད་ཀྱང་མེ་འབྱུང་བ་ལ་སོགས་
པའི་རྣམ་འགྱུར་མི་གཏོང་ན་ཤིང་དེ་གཅད་པར་མི་བྱའོ། ། །
གཉིས་པ་ལྟུང་བ་རྣམ་གཞག་ལ་གཉིས་ལས། སྤྱི་དོན་ལ། གླེང་གཞི། ཡུལ་
དང་གང་ཟག་འདྲ། འདོད་ཞེན་ནོ། །རྒྱུ་མཚན་མུ་སྟེགས་ཅན་ལ་སོགས་པས་སྨོད་
པ་དང་། རང་འདོད་ཞེན་ཆེ་བ་དང་། དོན་དང་བྱ་བ་མང་བ་སོགས་སོ། །ཡན་
ལག་ལ་བཞི་ལས། གཞི་ལ། དངོས་པོ་ས་བོན་དང་སྐྱེ་བ་རང་གི་ཆོས་སུ་གྲུབ་པ་
མ་ཉམས་པ་རུང་བ་མ་བྱས་པ་བདག་ཉིད་རྫུ་འཕྲུལ་དང་སྤྲུལ་པའི་གནས་སྐབས་མིན་
པ། བར་ཆད་དང་མི་ལྡན་པ་དོན་ཁྱད་པར་ཅན་བསྒྲུབ་པའི་གནས་སྐབས་མིན་པའོ།།
ཀུན་སློང་ཉམས་པར་འདུན་པ། སྦྱོར་བ་རང་ངམ་གཞན་གྱིས་རྩོམ་པ། མཐར་
ཐུག་ཉམས་པར་གྱུར་པའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་
ནི༑ ས་བོན་དང་སྐྱེ་བ་གཅོད་པའི་ལྟུང་བྱེད་འདིའི་བྱེད་པ་པོ་གང་ཞེ་ན། ཤེས་གཙོའོ།།
གང་ལ་འདུ་ཤེས་གཙོ་ཆེར་བྱེད་པ་པོ་ཡིན་ཞེ་ན། མ་ཉམས་པ་ཉིད་ལའོ། །གང་
གི་མ་ཉམས་པ་ཉིད་ལ་ཞེ་ན། ས་བོན་དང་ཁྱེའུ་ཁ་འཐོན་པ་རུང་བར་མ་བྱས་པ་དག་
གི་མ་ཉམས་པ་ལའོ། །ས་བོན་ནི་ལྔ་སྟེ། རྩ་བའི་ས་བོན། གླ་སྒང་དང་བོང་ང་
དཀར་པོ་ལ་སོགས་པ་རྩ་བ་བཏབ་པ་ལས་རྩ་བ་ཉིད་སྐྱེ་བའོ། །སྡོང་བུའི་ས་བོན་ཤིང་
ཀན་ཙ་ན་ལ་སོགས་པའོ། །ཐོག་གུའི་ས་བོན་བུར་ཤིང་དང་འདམ་བུ་དང་སྨྱིག་མ་
དང་རྒྱ་མཚོ་ནས་འབྱུང་བ་སོགས། འགས་པའི་ས་བོན་ཨར་ཙ་ཀ་ལ་སོགས་པ། ས་
བོན་གྱི་ས་བོན་སཱ་ལུ་དང་ནས་ལ་སོགས་པ་དེ་ཉིད་བཏབ་པ་ལས་དེ་ཉིད་སྐྱེ་བའོ། ཁྱེའུ་

ཁ་འཐོན་པ་ནི་ཅུང་ཟད་ཁ་འབུས་པའོ། །གང་བྱས་ན་དེ་ལ་འདུ་ཤེས་གཙོ་ཆེར་བྱེད་
པ་པོ་ཡིན་ཞེ་ན། ཐ་ན་རྩ་བ་དང་འབྲེལ་བའི་རྒྱུན་ཕྲ་མོ་ཡན་ཆད་ཉམས་པར་བྱས་
ན་དངོས་གཞིའི་ལྟུང་བར་འགྱུར། ཇི་ལྟར་ཉམས་པར་བྱེད་ན་འགྱུར་ཞེ་ན། རྣམ་
པ་ཇི་ལྟར་ཡང་རུང་བས་ཉམས་པར་བྱེད་ན་འགྱུར། དེ་ཉིད་བསྟན་པ་ནི་སྤྲུགས་
པས་ཀྱང་ངོ་། །རྩ་འམ་འདམ་རྫབ་དང་ས་རྡུལ་ལ་སོགས་པ་དག་གིས་མནན་ནས་
ཉམས་པར་བྱེད་པ་དང་། འུ་ཤའི་ཁུ་ཆེན་གཏོར་བ་དང་། འཕྱག་པ་དང་། ཡལ་
ག་འདྲེན་པ་ལ་སོགས་པས་ཀྱང་ཉམས་པར་བྱེད་པ་དང་། རླུང་དང་ཉི་མ་དང་ས་
གཞི་སྐམ་པོ་ལ་འཇོག་པ་ལ་སོགས་པས་ཉམས་པར་བྱེད་ན་ཡང་ལྟུང་བྱེད་དུ་འགྱུར་
རོ༑ ༑བསམ་པ་ཇི་ལྟ་བུས་ཉམས་པར་བྱས་ན་འགྱུར་ཞེ་ན། ཉམས་པ་དེར་འདུན་
· པས་ཉམས་པར་བྱས་ན་འགྱུར། རང་ཁོ་ནས་ཉམས་པར་བྱས་པ་དགོས་སམ་ཞེ་
ན༑ རང་གི་ལག་གིས་སམ་གཞན་གྱི་ལག་གིས་ཉམས་པར་བྱེད་དུ་བཅུག་ན་ཡང་
འགྱུར། གནས་སྐབས་གང་ལ་ལྟུང་བ་ཅིར་འགྱུར་ཞེ་ན། རྩོམ་པ་དེས་ས་བོན་ཉམས་
པར་གྱུར་ན་དངོས་གཞིའི་ལྟུང་བར་འགྱུར་ལ། སྦྱོར་བ་ལ་ཉེས་བྱས་སོ། །སྦྱོར་
བ་གཅིག་གིས་ས་བོན་མང་པོ་ཉམས་པར་བྱེད་ན་ལྟུང་བ་གཅིག་གམ་དུ་མར་འགྱུར་
ཞེ་ན། ཉམས་པར་བྱ་བའི་གྲངས་ཇི་སྙེད་པ་དག་གིས་ལྟུང་བ་ཡང་དེ་སྙེད་དུ་འགྱུར་
རོ༑ འོ་ན་ལོ་མ་དང་ཡལ་ག་དང་འདབ་མ་ལ་སོགས་པ་ཉམས་པར་བྱ་བའི་གྲངས་
སུ་བཞག་གམ་ཞེ་ན། སྡོང་བུ་ལས་ཉམས་པར་བྱ་བའི་གྲངས་སུ་བཞག་སྟེ། ཤིང་
ལྗོན་པ་བཅད་པ་ན་ཡལ་ག་སོགས་དུ་མ་ཡོད་ཀྱང་ལྟུང་བ་གཅིག་ཡིན་ཏེ། སྡོང་བུ་
གཅིག་ཡིན་པའི་ཕྱིར་རོ། །སྐྱེ་བའི་ཕྱིར་མདོ་རྣམ་པར་བཤད་ནས་ས་བོན་གྱི་ཕྱིར་
བཤད་པ་ནི། ཉམས་པར་བྱ་བའི་གྲངས་དག་གིའོ་ཞེས་སྨོས་པ་ལ། ས་བོན་ནི་ལྔ་

སྟེ༑ རྩ་བའི་ས་བོན་དང་། སྡོང་བུའི་ས་བོན་དང་། ཐོག་གུའི་ས་བོན་དང་། འགས་
པའི་ས་བོན་དང་། ས་བོན་གྱི་ས་བོན་གྱི་གྲངས་ཇི་སྙེད་པ་དག་གིས་ལྟུང་བ་ཡང་དེ་
སྙེད་དུ་འགྱུར་རོ། །བསྣུན་པའི་སྦྱོར་བ་འདི་ལ། བསྣུན་པ་རེ་རེ་ལས་སྦྱོར་བའི་
ཉེས་བྱས་ཐ་དད་པ་ཡིན་གྱིས། བསྣུན་པར་བྱ་བའི་དངོས་པོའི་གྲངས་ལས་སྦྱོར་
བའི་ཉེས་བྱས་འཇོག་པ་མིན་ནོ། །ཤིང་ལྗོན་པ་ལ་སོགས་པ་རྩ་བ་ནས་བཏོན་ན། དེ་
གནས་གཞན་དུ་བསྐྱེད་པར་བྱ་བ་ཡིན་དུ་ཟིན་ཀྱང་འདོན་པ་ན། བསྙེན་པའི་གྲངས་
ཇི་སྙེད་པའི་སྦྱོར་བའི་ཉེས་བྱས་སུ་འགྱུར་ལ་བཏོན་ཟིན་པ་ན་མཐའ་དངོས་གཞིའི་
ལྟུང་བྱེད་ཉིད་དུ་འགྱུར་རོ། །ཆུ་ན་འཕྱོ་བའི་ཉ་ལྕིབས་དང་ཉ་ཚང་དག་ཆུ་ནས་བཏོན་
པ་ནི་བཏོན་པ་དེ་ཉིད་ཡིན་པས་དངོས་གཞིར་འགྱུར་རོ། །རྒྱ་ཤུག་ལ་སོགས་པའི་
ཚིག་གུ་སོས་མ་བཅོམ་པར་རིལ་མིད་བྱེད་པ་ནི་ས་བོན་ཉམས་པར་བྱེད་པའི་ཕྱེད་
ཡིན་པས་ཉེས་བྱས་སོ། །དགེ་སློང་གིས་གལ་ཏེ་ཤིང་ལྗོན་པ་འདི་འགའ་ཞིག་གིས་
བཅད་ན་ལེགས་སོ་ཞེས་གཞོགས་སྨོས་ཀྱིས་བཅོལ་ན་བཏོན་པ་དེའི་ཕྱེད་ཡིན་པས་
ཉེས་བྱས་སོ། །ཊིཀར། གཞི་དེ་ལས་བཅད་པར་གྱུར་ན་ནི་མཐའི་དངོས་གཞི་ཉིད་
དུ་རིག་པར་བྱའོ་ཞེས་གསུངས། གཉིས་པ་སེལ་བ་དོགས་གཅོད་དང་བཅས་པ་ནི།
དགེ་སློང་གིས་རྫུ་འཕྲུལ་གྱིས་ཤིང་ལྗོན་པ་གཅོད་ན་ལྟུང་བ་མ་བྱས་པ་ཉིད་དོ། །རྩ་
བའི་ས་བོན་ལ། སྡོང་བུའི་ས་བོན་ལྟ་བུ་གཞན་ཉིད་དུ་འདུ་ཤེས་པ་ནི་རྩ་བའི་ས་བོན་
དུ་འདུ་ཤེས་པ་དེ་དང་འདྲ་བ་ཉིད་ཡིན་པས་ལྟུང་བྱེད་དུ་འགྱུར་རོ། །ཤུན་པ་ཕྱི་ཤུན་
རྙི་པ་དང་། ཁྲི་ནང་ཁྲི་སྲ་བ་དང་། འདབ་མ་སྐྱ་བོ་དང་། མེ་ཏོག་ཁ་བྱེ་བ་དང་།
འབྲས་བུ་སྨིན་པ་རྣམས་ནི་ཕྱེད་ཤི་བ་ཉིད་དུ་རྗེས་སུ་ཐ་སྙད་གདགས་པས་ཉམས་པར་
བྱས་ན་ཉེས་བྱས་སོ། །ཤུན་པ་ལ་སོགས་པ་དེ་དག་གི་རྩ་བར་གྱུར་པ་ཤིང་ལ་སོགས་

པའི་དངོས་པོའི་རང་བཞིན་ལས་མ་ཕྱེ་མ་བྲལ་བ་ནི་ཕྱེད་ཤི་བར་ཐ་སྙད་འདོགས་པ་
མིན་པས། སྙིང་པོ་དང་མ་བྲལ་བའི་ཤུན་པ་སོགས་ཉམས་པར་བྱེད་ན་ལྟུང་བྱེད་
དུ་འགྱུར་རོ། །ས་བོན་གྱི་ཁམས་བཏབ་པ་ལ། ད་དུང་རྩ་བ་མ་སྐྱེས་པ་བཙབས་
ཙམ་དུ་གྱུར་པ་ནི་ཕྱེད་སྐྱེས་པ་ཉིད་དུ་ཐ་སྙད་གདགས་པས་ཉམས་པར་བྱས་ན་ཉེས་
བྱས་སོ། །ས་འབུས་པ་དང་ཤ་མོ་དང་ཤ་བལ་དང་སྣོད་ཀྱི་རླམ་དང་། གོས་ཀྱི་
རླམ་རྣམས་ནི་ཕྱེད་སྐྱེས་པ་ཉིད་དུ་གདགས་པས་ཉམས་པར་བྱས་ན་ཉེས་བྱས་སོ། །འུ་
ཤའི་ཁུ་ཚན་ལ་སོགས་པ་དབོ་བ་དང་འཆག་པ་དང་ཡལ་ག་སློགས་པ་འདྲེན་པ་དང་།
དཀྱིལ་འཁོར་དང་སྐྱང་ནུལ་དག་ལ་དེ་དག་བྱ་བའི་བསམ་པ་ཉིད་ཀྱིས་སྔོ་ལ་སོགས་
པ་ཉམས་པ་ལ་ནི་ལྟུང་བ་མེད་དོ། །ཆོམ་རྐུན་པས་བཅིངས་པ་ལ་སོགས་པ་ཕོངས་
པའི་ཚེ་རྩ་ཀུ་ཤ་ལ་སོགས་པས་བཅིངས་པ་དེ་ཐབས་གཞན་གྱིས་མི་ཐར་ན་བཅད་ན་
ཡང་ལྟུང་བ་མེད་དོ། །དེའི་ཚེ་ཐམས་ཅད་ཀྱིས་བཅད་དམ་ཞེ་ན། བཅིངས་པའི་
དགེ་སློང་དུ་མ་ཉིད་ཡིན་ན་བཅིངས་པ་དེ་དག་ལས་གཅིག་གིས་བཅད་དེ་གཞན་རྣམས་
དགྲོལ་བར་བྱའི་ཐམས་ཅད་ཀྱིས་མི་བཅད་དོ། །གསུམ་པ་རུང་བའི་མཚན་ཉིད་
ཞར་བྱུང་དང་བཅས་པ་ནི། རུང་བ་ཞེས་བྱ་བ་དེ་གང་ཞེ་ན། ས་བོན་གྱི་ཆོས་མེད་
པ་ནི་ཉམས་པར་བྱས་ཀྱང་ཉེས་པ་བྱེད་པ་ཉིད་མིན་ནོ། །ཤིང་ཐོག་སོགས་ལ་མེས་
རེག་པ་དང་། མཚོན་དང་སེན་མོ་དང་ནེ་ཙོ་དག་གིས་རྨ་བྱུང་བ་དང་རྙིང་པ་སྐམས་
པ་དང་། ལ་ཕུག་ལ་སོགས་པ་རྩ་བ་ནས་ཕྱུང་བ་དང་། དཀྲུམ་པ་བཅད་པ་དང་།
གཞན་གྱིས་བཀས་པ་དང་། ལྕང་མ་ལ་སོགས་པ་བཅད་པ་ལྟ་བུ་ནི་རུང་བའོ། །མོན་
སྲན་སྡེའུ་ལ་སོགས་པ་མེ་ལ་སོགས་པས་རུང་པར་བྱེད་པ་ན་དེ་དག་ས་བོན་མིན་པ་
ཉིད་དུ་གྱུར་གྱི་བར་དུ་ལྟོས་པར་བྱ་མི་དགོས་པ་ཉིད་དོ། །དེས་ན་མེ་ལ་སོགས་པས་

རེག་པ་ཙམ་གྱིས་རུང་བ་བྱས་པ་ཡིན། རུང་བ་བྱེད་པ་འདི་ལ་རླངས་པ་ནི། མེ་
མིན་པ་ཉིད་མིན་པས་རླངས་པ་ལ་བདུགས་པ་ཡང་རུང་བ་བྱས་པ་ཉིད་དོ། །རྒུན་
འབྲུ་ལ་སོགས་པའི་འབྲས་བུ་དག་མེས་རུང་བར་བྱས་པ་ལ་སྤྱིའི་ཚོམས། འབྲས་
བུ་རྣམས་སྤྱི་ཕུངས་སུ་བཅེར་པ་ལ་མེས་རེག་པ་ཙམ་བྱས་པ་གཙོ་ཆེར་བྱ་བ་ཡང་དག་
པའི་གྲངས་ཉིད་དེ་རེ་རེ་ནས་བྱ་མི་དགོས་སོ། །འབྲས་བུ་རྣམས་ཀྱི་ཕུང་པོའི་ཕྱོགས་
གཅིག་ནས་མེས་རེག་པས་ཕུང་པོ་སྤྱིའི་རུང་བ་མི་འབྱུང་གི་ཕྱོགས་གཉིས་སམ་གསུམ་
ནས་རེག་པར་བྱའོ། །ཆེད་དུ་གཉེར་བའི་རུང་བ་ལ་བསྙེན་པར་མ་རྫོགས་པར་བྱས་
པ་དགོས་སམ་ཞེ་ན། དགེ་སློང་གིས་མེ་ལ་སོགས་པའི་རུང་བ་བྱས་པ་ཉིད་ནི་རུང་
བ་བྱས་པ་ཉིད་ཡིན་པས། དེའི་འོག་ཏུ་དགེ་སློང་གཞན་གྱིས་ཉམས་པར་བྱེད་ཀྱང་
ལྟུང་བར་མི་འགྱུར་ལ། རུང་བ་བྱེད་པ་པོ་ལ་ས་བོན་འཇིག་པའི་ལྟུང་བྱེད་དོ། །མེས་
རུང་བར་བྱས་པ་ནི་དགེ་སློང་གིས་བཙོས་པར་འགྱུར་བས་བཟར་མི་རུང་ལ། གཞན་
རྣམས་རུང་ངོ། །ལུང་དུ་གང་རུང་བར་བྱེད་ན། ས་བོན་གྱི་ཚོགས་འཇིག་པའི་
ལྟུང་བྱེད་དུ་འགྱུར་རོ་ཞེས་གསུངས་པ་ནི་ཉམས་པར་བྱས་པ་ལ་དགོངས་པ་ཡིན་གྱི།
དེ་ལྟ་མིན་ན་ཉེས་བྱས་སུ་གསུངས་རིགས་སོ། །རུང་ཁང་བྱིན་རླབས་བྱས་པ་མིན་
པའི་ས་རུང་བ་མིན་པར་འབྲུ་ལ་སོགས་པ་བཞག་སྟེ་མེས་རུང་བར་བྱས་ན་རུང་བ་
བྱས་པ་ཉིད་ཡིན་ལ་བཟར་མི་རུང་ངོ་། །ཞག་བདུན་པ་དང་འཚོ་བའི་བར་དུ་བཅང་
བ་ཆུ་གྲང་མོས་མ་གཏོར་བར་དུས་མིན་པར་བཟའ་བར་མི་བྱའོ། །འདིའི་དོན་བདུན་
ལས། གཞི་ནི་སྨན་གསུམ་པོ་ངོ་བོར་གྲུབ་པ་དང་རུང་བ་སྟེ། སོ་ཐར་གྱི་འགྲེལ་
པ་ཁ་ཅིག་ལས། མི་རུང་བ་དང་དུས་རུང་དང་། །ཁོལ་བའི་གནས་སྐབས་དག་
ལ་ནི། །རུང་ཆུ་བྱ་བར་མི་བཞེད་དོ། །ཞེས་གསུངས། ཊིཀྐར། མར་དང་འབྲུ་

མར་དག་ནི་གྲུབ་པ་ལ་རུང་བར་བྱ་བར་བཞེད་དོ་ཞེས་གསུངས། དེས་ན་མར་བསྲུབ་
པ་ལ་སོགས་པའི་ཚེ་ཆུས་གདབ་དགོས་མོད་ཀྱི་དེས་རུང་བ་བྱས་པར་མི་འགྱུར་རོ།།
དངོས་བོ་ཆུ་གྲང་མོ་སྟེ་སྐོལ་གྲང་བྱས་པས་ཀྱང་མི་རུང་གསུང་ངོ་། །ཚད་ཆུ་གཏོང་
བའི་ཐ་སྙད་བྱེད་པ་ཙམ་མོ། །གང་ཟག་མ་རྫོགས་པ་སྟེ། ཤེས་རབ་བྱེད་པར། བཟའ་
བའི་ཚེ་གཞན་ཆུ་གྲང་མོ་བརྡེག་ཏུ་གཞུག་གོ །མ་བརྟགས་པར་ཟོས་སམ་བདག་གིས་
བརྟགས་ན་ཉེས་བྱས་སོ། །དུས་ནི་ཕྱི་དྲོ་དང་བྱིན་གྱིས་རློབ་ན་སྔ་དྲོ་ཡང་བྱ་ཟེར།
ཊིཀྐར། རུང་བར་བྱ་བ་ནི་གང་གི་དུས་སུ་བྱས་ཀྱང་རུང་བ་ཉིད་ཡིན་གྱི། བཟའ་
བའི་དུས་ཁོ་ནར་བྱ་བ་ནི་མ་ངེས་སོ་ཞེས་གསུངས། ཡུན་ནི་ཞག་གཅིག་ཚུན་ཆད།
དགོས་པ་བཅས་བའི་ས་མཚམས་བཟུང་བས་ཟས་མི་རུང་བ་ལོངས་མི་སྤྱོད་པའོ། །ཐུན་
ཚོད་དུ་རུང་བ་ཡང་ཆུ་གྲང་མོ་དེས་མ་གཏོར་བར་དུས་མིན་པར་བཏུང་བར་མི་བྱའོ།།
ས་བོན་དང་སྐྱེ་བ་འཇིགཔའི་ལྟུང་བྱེད་དོ།།
གཉིས་པ་གནོད་པ་ལས་གྱུར་པ་ལ་དྲུག །དགེ་འདུན་གྱི་ལས་བྱེད་པ་ལ་གནོད་
པ་དང་། བཀའ་བསྒོ་བ་ལ་དང་། གནས་མལ་དང་། གང་ཟག་ལ་དང་། གནས་
དངོས་ལ་དང་། གཞན་གྱི་སྲོག་ལ་གནོད་པའོ། །དང་པོ་ལ་གཉིས་ལས། སྤྱི་དོན་
ལ༑ གླེང་གཞི་རྒྱལ་པོའི་ཁབ་ཏུ། མཛའ་བོ་དང་ས་ལས་སྐྱེས་གཉིས་མི་བཟོད་པའོ།།
རྒྱུ་མཚན་ཡུལ་དེ་དང་དགེ་འདུན་ལ་གནོད་པ་སོགས་སོ། །ཡན་ལག་ལ་བཞི་ལས།
གཞི་ལ། ཡུལ་དགེ་སློང་ཆོས་དྲུག་ལྡན། ཞལ་ཏ་ཆོས་དང་ལྡན་པར་བྱས་པའམ།
བྱེད་བཞིན་པ་དང་། བདག་ཉིད་ལ་གནས་མལ་སོགས་ངན་པ་སྟོབ་པ་པོ་མིན་པ།
བདག་ཉིད་ངན་པའི་གྲངས་སུ་བགྲང་བའོ། །ཀུན་སློང་འཕྱ་པར་འདོད་པ། སྦྱོར་
བ་ངག་དྲུག་ལྡན་མཐར་ཐུག་དོན་གོ་བའོ། །གཞུང་དོན་ནི། འཕྱ་བའི་ལྟུང་བྱེད་

ཀྱི་བྱེད་པ་པོ་གང་ཞེ་ན། དགེ་འདུན་གྱི་ལས་བྱེད་པའི་གང་ཟག་བཅུ་གཉིས་པོ་དག་
བྱེད་པ་པོ་ཉིད་ཡིན་ནོ། །གང་ཟག་བཅུ་གཉིས་པོ་གང་ཞེ་ན། གནས་ཁང་ཟས་ལ་
བསྐོ་བ་གཉིས། །ཐུག་པ་བག་ཆོས་འགྲིམ་པ་གཉིས། །སྣོད་སྤྱད་འདྲུབ་དང་གོས་
ཀྱི་གཉིས། །དབྱར་གྱི་རས་ཆེན་སྦེད་དང་འགྱེད། །མངག་གཞུག་པ་དང་མཛེས་
འཆོས་ཏེ། །གང་ཟག་བཅུ་དང་གཉིས་པོ་དག །སྟོན་པས་ཡང་དག་བཤད་པ་ཡིན།།
ཤིང་ཐོག་འགྲིམ་པ་སོགས་ཀྱང་བསྡུའོ། །དེ་དག་ཁོ་ནའམ་ཞེ་ན། དགེ་འདུན་གྱི་
ལས་བྱེད་པ་དགེ་འདུན་གྱིས་མ་བསྐོས་པ་དག་ཀྱང་ལྟུང་བའི་བྱེད་པ་པོ་ཡིན་ནོ། །འོ་
ན་བྱ་བ་བྱེད་བཞིན་པ་ཁོ་ནའམ་ཞེ་ན། དགེ་འདུན་གྱི་ལས་བྱེད་པའི་སྦྱོར་བ་དག་
ད་ལྟར་བག་ཡངས་སུ་བྱེད་པ་ཡང་བྱེད་པ་པོ་ཡིན་ནོ། །དེས་ན་བསྐོས་མ་བསྐོས་
བཏང་མ་བཏང་བཞི་ག་འདྲའོ། །ཅི་ཞིག་བྱས་ན་དེ་དག་བྱེད་པ་པོ་ཡིན་ཞེ་ན། གཞན་
དོན་དུ་མིན་པར་ལྟུང་བ་འབྱིན་པ་པོ་བདག་དང་འབྲེལ་པའི་དོན་གྱིས་ཚེ་དང་ལྡན་
པ་ཆེ་གེ་མོ་བཞིན་དུ་ཁྱོད་ཀྱང་དགེ་འདུན་གྱི་ལས་བྱེད་པར་བསྐོས་ན་བདག་ཅག་ལ་
མཐོ་འཚམ་པར་བྱེད་དམ་ཞེས་གང་ལ་འཕྱ་བར་བྱ་བ་དེའི་མིང་ནས་སྨོས་ཏེ། དེས་
མངོན་སུམ་དུ་ཐོས་པར་འཕྱ་ཡང་རུང་། ཁ་ཅིག་བཞིན་དུ་ཁྱོད་ཀྱང་བདག་ཅག་
ལ་མཐོ་འཚམ་པར་བྱེད་དམ་ཞེས་མིང་ནས་མ་སྨོས་པར་ཟུར་གྱིས་གཞན་ལ་བརྗོད་
པའི་ཚུལ་གྱིས་གཞོགས་འཕྱས་བྱས་ཀྱང་རུང་ལྟུང་བའི་བྱེད་པ་པོ་འགྱུར་རོ། །གང་
ཟག་གང་ལ་དེ་དག་ལྟུང་བའི་བྱེད་པ་པོ་ཡིན་ཞེ་ན། ལྟུང་པ་འབྱིན་པ་པོ་དགེ་འདུན་
གྱིས་གསོལ་བའི་ལས་ཀྱིས་འཕྱ་བ་དང་གཞོགས་འཕྱས་བྱེད་པའི་གྲངས་སུ་བགྲངས་
པ་ལ་ནི་གང་ཟག་བཅུ་གཉིས་པོ་དེ་དག་ལྟུང་བྱེད་དངོས་གཞིའི་བྱེད་པོ་ཡིན་ལ། མ་
བགྲངས་པ་ལ་ཉེས་བྱས་ཀྱིའོ། །བཟེ་རེ་ཅན་ཅུང་ཟད་ཙམ་ཡང་དང་དུ་ལེན་པར་

མི་ནུས་པ་ལ་ནི། བསྐུལ་བ་དང་དྲན་པ་སོགས་མངོན་སུམ་དུ་བརྗོད་པར་མི་བྱའོ།།
རང་ལ་མི་དགའམ་ཞེ་སྡང་བར་གྱུར་པ་དེ་དགེ་འདུན་གྱི་ལས་བྱེད་པས་རང་གིས་
དངོས་སུ་ལས་སུ་བསྐོ་བར་མི་བྱ་ལ་གཞན་བརྒྱུད་ནས་བསྐོ་བར་བྱའོ། །འཕྱ་བའི་
ལྟུང་བྱེད་དོ།། །།
གཉིས་པ་ལ་བཞི་ལས། དགེ་འདུན་གྱི་བསླབ་བྱ་ནི། ཚངས་པ་མཚུངས་
པར་སྤྱོད་པ་རྣམས་ཀྱིས་གླེང་པར་གཏོགས་པའི་བསྒོ་བ་དྲིས་པའི་ཚིག་ཚིག་གིས་རྣ་
ལ་གཟོན་པ་མི་མཐུན་པར་བྱེད་པ་དང་། ཅང་མི་སྨྲ་བས་རྣ་ལ་གཟན་པ་དང་། གང་
ཟག་སྔར་བསྟན་པ་བཅུ་གཉིས་པོ་རྣམས་ལ་ངོ་བོར་འཕྱ་བ་དང་ཟུར་གྱིས་གཞོགས་
འཕྱས་བྱེད་པ་གསོལ་བ་འབའ་ཞིག་གིས་མི་བགྲང་བར་མི་བྱ་སྟེ། རྒྱུ་ངན་པ་གཏོང་
བའི་དགོས་པ་ཡོད་པའི་ཕྱིར་རོ། །གཉིས་པ་ལྟུང་བ་རྣམ་གཞག་ལ་གཉིས་ལས། སྤྱི་
དོན་ལ། གླེང་གཞི་ཀོའུ་ཤམ་བིར། འདུན་པས་ལོག་ཐབས་བྱེད་པ། རྒྱུ་མཚན་
ཕྱིར་བཅོས་རྒྱུན་ཆད་པ་དང་གནོད་པ་སོགས། ཡན་ལག་ལ་བཞི་ལས། གཞི་ལ།
ཡུལ་བསྙེན་པར་རྫོགས་པའི་སྡོམ་པ་དང་ལྡན་པ། ལྟ་མཚན་མཐུན་པ། ཐ་སྙད་
གསུམ་ལྡན། རྒྱུད་ཐ་དད་པ། བདག་ཉིད་ལ་ཆོས་དང་ལྡན་པར་བསྒོ་བ་པོ་ཡིན་
པ༑ བདག་ཉིད་དེའི་གྲངས་སུ་བགྲང་བ། ཀུན་སློང་གཟོན་པར་འདོད་པ། སྦྱོར་
མཐའ་འདྲ། གཉིས་པ་གཞུང་དོན་ནི། གང་བྱས་ན་བསྒོ་བ་རྣ་ལ་གཟན་པའི་ལྟུང་
བྱེད་དུ་འགྱུར་ཞེ་ན། དགེ་སློང་གིས་བསྒོ་བ་རྣ་ལ་གཟན་ན་ལྟུང་བྱེད་དུ་འགྱུར། ཀུན་
སློང་ཇི་ལྟ་བུས་ཤེ་ན། རྣ་ལ་གཟོན་པ་དེར་འདུན་པས་སོ། །ཇི་ལྟར་གཟོན་ན་འགྱུར་
ཞེ་ན། དྲིས་པ་ལས་གཞན་མི་མཐུན་པ་གཞན་བརྗོད་པས་སོ། །དཔེར་ན། འབྲུ་
མར་གྱི་ལྷུང་བཟེད་ཀྱིས་འོང་བ་མཐོང་ངམ་ཞེས་དྲིས་པ་ན། དེ་མ་མཐོང་གི་དེའི་

ལྷུང་བཟེད་ཐོགས་ཏེ་རྐང་གིས་འོང་བ་མཐོང་ངོ་ཞེས་པ་ལྟ་བུ། ཅང་མི་སྨྲ་བས་དགེ་
སློང་གིས་བསྒོ་བ་རྣ་ལ་གཟོན་ན་ཡང་ཉེས་བྱས་སོ། །མི་དྲན་ནོ་ཞེས་རྣ་ལ་གཟན་
ན་ཡང་ཉེས་བྱས་སོ། །གསུམ་པ་ལྟུང་མེད་ནི། གལ་ཏེ་བརྗོད་པར་བྱ་བ་སྡུག་བསྔལ་
བར་འགྱུར་བ་ཡིན་ན། གཞན་བརྗོད་པའམ་ཅང་མི་སྨྲ་བ་ལ་ཉེས་པ་མེད་དོ། །དེའི་
ཕྱིར་གཤེད་མ་དག་དགེ་སློང་ལ་གསད་པར་བྱ་བའི་ཕྱུགས་ལ་སོགས་པ་མཐོང་ངམ་
ཞེས་འདྲི་བ་ལ། དགེ་སློང་གིས་དེ་ལ་རེ་ཞིག་མེ་ལྡེ་ཞིག་རེ་ཞིག་སྐོམ་འཐུང་ཞིག་
རེ་ཞིག་ངལ་སོས་ཤིག །ནམ་མཁའ་མཐོང་ངོ་། །སེན་མོ་མཐོང་ངོ་། །མུ་སྟེགས་
ཀྱིས་ཀུན་བཏགས་པའི་སེམས་ཅན་ལ་བསམས་ནས་དོན་དམ་པར་སེམས་ཅན་ནམ་
གསད་པར་བྱ་བ་མ་མཐོང་ངོ་ཞེས་སྨྲ་ན་ལྟུང་བ་མེད་དོ། །བཞི་པ་བསླབ་བྱ་གཞན་
བསྟན་པ་ནི། གནས་གང་དུ་གཞན་དག་འཐབས་ནས་བདེན་རྫུན་གྱི་ཆེ་གཞི་བྱ་དགོས་
པའི་གནས་དེར་དགེ་སློང་གིས་བརྟེན་པར་མི་བྱའོ། །ཆེ་གཞི་ཕྱེ་བ་ལས་གཞན་གྱི་
ལུས་སེམས་ལ་གནོད་པ་འབྱུང་བར་འགྱུར་བའི་སྒོ་མ་བཅད་པར་ཆེ་གཞི་དབྱེ་བར་
མི་བྱའོ། །བསྒོ་བ་རྣ་ལ་གཟན་པའི་ལྟུང་བྱེད་དོ།། །།
གསུམ་པ་མལ་ཆ་ལ་གནོད་པ་ལ་གཉིས་ལས། གནས་མལ་ལ་གནོད་པའི་
སྤྱི་དོན། གླེང་གཞི་མཉན་ཡོད་དུ་རབ་ཏུ་མང་པོས་དྲོད་མི་ཤེས་པ་དང་སོ་སོར་མི་
རྟོག་པར་སྤྱོད་པ། ཉེས་པ་གནས་མལ་མང་པོ་བླ་གབ་མེད་པར་བཞག་པའོ། །རྒྱུ་
མཚན་གནས་མལ་ཆུད་ཟོས་པ་དགེ་འདུན་ལ་གནོད་པ་སོགས། ཡན་ལག་ལ་བཞི་
ལས་གཞི་ལ། དངོས་པོ་དགེ་འདུན་གྱི་གནས་མལ་རུང་ཚད་ལྡན། ཕན་ཕུན་གྱི་
ཉེན་དང་བཅས་པ། རང་ངམ་བསྐོས་པས་བཏིང་ངམ་བསྡུ་བར་ཁས་བླངས་པ། བསྡུ་
བའི་སྦྱོར་བ་མ་བྱས་པའོ། །བདག་ཉིད་རྫ་འཕྲུལ་སོགས་དང་། བར་ཆད་དང་ལྡན་

པ་དང་། དོན་ཁྱད་པར་ཅན་བསྒྲུབ་པའི་སྐབས་མིན་པའོ། །ཀུན་སློང་མལ་ཆ་མི་
བསྡུ་བར་འདོད་པ། སྦྱོར་བ་གཞན་དུ་འགྲོ་བར་རྩོམ་པ། མཐར་ཐུག་འདོམ་བཞི་
བཅུ་རྩ་དགུ་ལས་འདས་པའམ་ཕན་ཕུན་དུ་འགྱུར་བའོ། །གཞུང་དོན་ལ་གཉིས། རྣམ་
གཞག་དང་། བསླབ་བྱའོ། །དང་པོ་ལ་གཉིས། ཡན་ལག་གི་མཚན་ཉིད་དང་།
སེལ་བའོ། །དང་པོ་ལ་གཉིས་ལས། མདོར་བསྟན་ནི། ལྟུང་བ་འདིའི་རྒྱུ་གནས་
མལ་དེ་གང་ཞེ་ན། མཚན་མོ་ཉལ་བའི་མལ་ཁྲི་དང་། རྐང་རྟེན་གྱི་ཁྲིའུ་དང་། སྟན་
ནང་ཚངས་ཅན་དང་། ལྭ་བ་བལ་ལས་བྱས་པའི་གོས་སྤུ་ཅན་དང་། སྔས་ནང་
ཚངས་ཅན་དང་། གོར་བུ་སྟན་ཟླུམ་པོ་སོགས་ནི་གནས་མལ་ལོ། །གནས་མལ་
འདུག་པའི་ཕྱོགས་དེ་ནས་བརྩམས་ཏེ་འདོམས་བཞི་བཅུ་རྩ་དགུ་ཚུད་ཆད་ནི་གནས་
མལ་དེའི་ཉེ་སྐོར་རོ། །གནས་ལམ་འདུག་པའི་གཙུག་ལག་ཁང་དང་ཁང་ཁྱིམ་སོགས་
རྩིག་པ་སོགས་ཀྱིས་བསྐོར་བ་ལ་ནི་སྒོ་ཁང་ནས་བརྩམས་ཏེ་འདོམ་བཞི་བཅུ་རྩ་དགུ་
ཚུན་ཆད་ཉེ་འཁོར་རོ། །གནས་མལ་དེ་ལས་འདིའི་ཞིང་བཏང་བའི་ཕྱིར་གནས་
མལ་བསྡུ་བ་མ་བརྗེད་དམ་བརྗེད་པས་ཀྱང་རུང་ཉེ་འཁོར་དེ་ལས་འདས་ཏེ་འགྲོ་བ་
དང་། གཙུག་ལག་ཁང་གི་ནང་དུ་གཉིད་ལོག་པ་དང་སྙོམས་པར་ཞུགས་པ་ལ་སོགས་
པར་གནས་མལ་ཕན་ཕུན་དུ་གྱུར་པ་ནི་ལྟུང་བ་འདིའི་རྒྱུ་ལྐོག་ཏུ་གྱུར་པ་ཡིན་ནོ།།
གནས་སྐབས་གང་ལ་ཁ་ན་མ་ཐོ་བ་གང་དུ་འགྱུར་ཞེ་ན། གནས་མལ་ཕན་ཕུན་དུ་
གྱུར་པའི་མདུན་རོལ་ཏུ་ནི་སྦྱོར་བའོ། །མཚམས་ལས་མ་འདས་ཀྱང་ཕན་ཕུན་དུ་
གྱུར་པ་དང་། ཕན་ཕུན་དུ་མ་གྱུར་ཀྱང་མཚམས་ལས་འདས་པ་ལ་ནི་མཐའ་དངོས་
གཞིར་འགྱུར་རོ། །གནས་མལ་བརྟུལ་བ་རང་གིས་བྱས་སམ། གཞན་བྱེད་དུ་བཅུག་
པ་ལ་ནི་སྦྱོར་མཐའི་ལྟུང་བ་དེ་དག་མི་འབྱུང་ངོ་། །བླ་གབ་མེད་པར་གནས་མལ་

བཏིང་ངམ་བཏིང་དུ་བཅུག་པའམ་སྡུད་པ་བཅོལ་བའི་དགེ་སློང་ཡོད་པ་ལ་ཡང་ལྟུང་
བ་དེ་དག་མི་འབྱུང་ངོ་། །སྲོག་དང་ཚུལ་ཁྲིམས་ཀྱི་བར་ཆད་དུ་གྱུར་པའམ་ཉམ་
ང་བ་དང་ཕྲད་དམ་ཕྲད་དུ་དོགས་པ་ལ་ཡང་ལྟུང་བ་དེ་དག་མི་འབྱུང་ངོ༌། །གཞན་
གྱིས་གནས་མལ་བླ་གབ་མེད་པར་བཏིང་བ་ལ་སྤྱོད་པ་ནི་རང་གིས་འདིང་བར་བྱེད་
པ་པོ་དང་འདྲ་བས་དེས་བཅོལ་བའི་དགེ་སློང་མེད་པར་འགྲོ་བ་ལ་ཡང་ལྟུང་བ་འདིར་
འགྱུར། གཉིས་པ་རྒྱས་བཤད་ནི། དགེ་སློང་གཉིས་ཀ་གཅིག་ཅར་གནས་མལ་
ལ་སྤྱོད་སྤྱོད་པ་ལ་ནི་དུས་ཕྱིས་ལངས་པས་གནས་མལ་བརྟུལ་བ་བྱ་བ་དང་ལྡན་པ་
ཡིན་ནོ། །གལ་ཏེ་གཉིས་ཀ་མཉམ་དུ་ལངས་ན་གཞོན་པས་གནས་མལ་བརྟུལ་བར་
བྱའོ། །རྒན་གཞོན་མཉམ་པ་ཉིད་ཡིན་ན་གཉིས་ཀས་བརྟུལ་བར་བྱའོ། །བཅོལ་
ཏེ་འགྲོ་བར་བཤད་ན། གང་ལ་བཅོལ་བར་བྱ་ཞེ་ན། ཚུལ་ཁྲིམས་ལ་གཡེལ་བའི་
ངོ་ཚ་མེད་པ་དང་། ནང་ཞེ་འགྲས་པ་དང་བཅས་པ་དང་། རྒས་པ་དང་ན་བས་
སྦྱོར་མི་བཟོད་པ་དང་། བསྙེན་པར་མ་རྫོགས་པ་རྣམས་ལ་ནི་གནས་མལ་འདི་བརྟུལ་
བ་བཅོལ་བར་བྱ་བ་མིན་པ་ཉིད་དོ། །བཅོལ་བའི་ངོ་བོ་གང་ཞེ་ན། བཅོལ་བ་ལྔ་
སྟེ༑ གཙུག་ལག་ཁང་འདི་རེ་ཞེའམ། ལྟོས་ཤིག་ཅེ་འམ། གནས་མལ་འདི་རེ་
ཞེའམ། སྡུས་ཤིག་ཅེའམ། སྒོ་ལྕགས་ཆུག་ཅིག་ཅེས་བྱ་བ་ལྟ་བུ་ནི་བཅོལ་བ་དག་
ཡིན་ནོ། །སྔར་ཕན་ཕུན་དུ་གྱུར་པ་ཞེས་སྨོས་པ་དེའི་ངོ་བོ་གང་ཞེ་ན། ཕན་ཕུན་
ནི་གསུམ་སྟེ། རླུང་གི་གནས་མལ་བཟློག་པ་དང་། ཆར་པས་རིམ་པ་གཞན་སླེབ་
པ་དང་། སྲིལ་ལ་སོགས་པས་ཀྱང་གནས་མལ་གྱི་རིམ་པ་གཞན་སླེབ་པའོ། །གནས་
མལ་བླ་གབ་མེད་པར་འཇོག་པ་དེ་ལ། དགེ་འདུན་གྱི་གནས་མལ་ཉིད་ཡིན་གྱི་གང་
ཟག་གི་མིན། དགེ་སློང་རང་ངམ་རང་གིས་བསྐོས་པས་བླ་གབ་མེད་པར་བཞག་

པ་བྱས་པ་ལྟ་བུ་ནི་ལྟུང་བའི་བྱེད་པ་པོ་དག་ཡིན་ནོ། །གནས་སྐབས་གང་ལ་ལྟུང་
བ་གང་གི་བྱེད་པ་པོ་ཡིན་ཞེ་ན། ཕན་ཕུན་དུ་གྱུར་པ་མཐར་ཐུག་ན་དངོས་གཞིའི་
བྱེད་པ་པོ་ཡིན་ནོ། །གཉིས་པ་སེལ་བ་ནི། རེ་ཤིག་གི་དུས་སུ། གང་ཟག་གཞན་
གནས་མལ་དེ་ལ་འདུག་པའི་བར་དུ་གནས་མལ་ཕན་ཕུན་དུ་གྱུར་ན་ཡང་ཉེས་བྱས་
དེའོ། །གང་ཟག་གི་གནས་མལ་བླ་གབ་མེད་པར་བཞག་པ་ཆར་ལ་སོགས་པས་ཕན་
ཕུན་དུ་གྱུར་ན་ཡང་ཉེས་བྱས་སོ། །བསླབ་པའི་གཞི་འདིའི་འོག་མ་གདིང་བ་དང་།
སྐྱོད་པ་དང་། ཕྱིས་བསྣོན་དང་། རྩ་བ་འབྱུང་བ་ལ་འདུག་པ་བཞི་ལ་ཡང་གང་
ཟག་གི་གནས་སུ་ནི་ཉེས་བྱས་སོ། །དགེ་སློང་གིས་རེག་པར་བྱ་བ་མིན་པ་གསེར་
ལ་སོགས་པ་ལ་བྱས་པའི་ཁྲི་ལ་སོགས་པ་མ་བརྟུལ་བ་ལ་ནི་ལྟུང་བར་མི་འགྱུར་ཏེ།
དེ་དག་གླེང་བས་ཕན་ཕུན་དུ་མི་འགྱུར་བའི་ཕྱིར་རོ། །
གཉིས་པ་བསླབ་བྱ་ལ་ལྔ། འགྲོ་བར་ཆས་པ་དང་འབྲེལ་བའི་བསླབ་བྱ་དང་།
ཁྱིམ་དང་ནད་པ་དང་། དགེ་བའི་ཕྱོགས་དང་། གཙུག་ལག་ཁང་དང་ངོ་། །དང་
པོ་ལ་གཉིས་ལས་། བསོད་སྙོམས་པ་དང་འབྲེལ་བའི་བསླབ་བྱ་ནི། དགེ་སློང་གིས་
བརྟུལ་བར་བྱ་བ་གནས་མལ་བླ་གབ་མེད་པར་བཏིང་སྟེ། རང་ཉིད་བསོད་སྙོམས་
ལ་ཞུགས་པ་ན། གལ་ཏེ་རླུང་དང་ཆར་པ་འདས་ན་དགེ་སློང་གཙུག་ལག་ཁང་ན་
འཁོད་པ་རྣམས་ཀྱིས་གནས་མལ་དེ་དག་བརྟུལ་བར་བྱའོ། །དགེ་སློང་བསོད་སྙོམས་
ལ་ཞུགས་པ་དེས་ཀྱང་རླུང་དང་ཆར་འོང་བ་མཐོང་ན་གུས་པར་མྱུར་དུ་ཕྱིར་འོང་
བར་བྱས་ཏེ། བསོད་སྙོམས་དེའི་དོན་ཉིད་ལ་སོང་ནས་གནས་མལ་ཕན་ཕུན་དུ་གྱུར་
པ་ཉེས་པ་མེད་པ་ཡང་མིན། ལྟུང་བ་ན་སྨད་པ་ཡང་མིན་ཏེ། ཁ་ན་མ་ཐོ་བ་རྫོགས་
པར་འགྱུར་རོ། །གལ་ཏེ་གནས་མལ་བརྟུལ་བ། བརྗེད་པས་ཡུལ་གཞན་དུ་འགྲོ་

ཞིང་ལམ་རིང་དུ་འདས་སམ་གནས་སུ་ཕྱིན་ནས་གནས་མལ་གླ་གབ་མེད་པར་གཞག་
པ་དྲན་པ་རྙེད་ནས་ཕྱིན་ཆད་འདི་ལྟར་མི་བྱའོ་ཞེས་སེམས་བསྐྱེད་པར་བྱ་ཞིང་ཚིག་
ཏུ་ཡང་བརྗོད་པར་བྱའོ། །ལམ་རིང་པོར་མ་ཕྱིན་པར་དྲན་པ་རྙེད་ན་ཕྱིར་ལྡོག་པར་
བྱའོ། །གལ་ཏེ་དགེ་སློང་དེས་དགེ་སློང་ལམ་ནས་ཚུར་འོང་བ་ཞིག་དང་ཕྲད་པར་
གྱུར་ན། གནས་མལ་བརྟུལ་བའི་ཕྱིར་ཚུར་འོང་བ་དེ་ལ་གནས་མལ་བརྟུལ་བ་བཅོལ་
བར་བྱའོ། །གནས་མལ་བརྟུལ་བ་ཁས་བླངས་བའི་དགེ་སློང་དེ་གནས་མལ་གྱི་གནས་
སུ་སོན་པ་ཉིད་ན་གནས་མལ་བརྟུལ་བ་དེ་བྱ་བ་ཉིད་དོ། །གཉིས་པ་གཞན་དང་འབྲེལ་
བ་ནི། གནས་ནས་འཕགས་པར་འགྱུར་པ་ན། སྲོག་དང་ཚངས་སྤྱོད་ཀྱི་བར་ཆད་
དུ་འགྱུར་བའི་ཉམ་ང་བ་དང་ཕྲད་པར་མི་འགྱུར་བ་ལྟ་ན་གནས་མལ་བླ་གབ་ཡོད་
པའམ་མེད་པ་ན་འདུག་ཀྱང་རུང་བསྡུ་བར་བྱའོ། །འགྲོ་བར་ཆས་པས་གལ་ཏེ་གནས་
མལ་རྡུལ་ལ་སོགས་པས་དྲི་མ་ཅན་དུ་གྱུར་ན་སྤྲུག་པར་བྱའོ། །དེས་དུས་ཀྱིས་ཐུབ་
ཅིང་ཉམ་ང་བ་དང་ཕྲད་པར་མི་འགྱུར་ན་གནས་མལ་དེ་ཁུངས་སུ་དབུལ་བར་བྱའོ།།
ཡང་དུས་ཀྱིས་མི་ཐུབ་ཅིང་ཉམ་ང་བ་དང་ཕྲད་པར་གྱུར་ན་གནས་མལ་དེ་གཞན་ལ་
བཅོལ་བར་བྱའོ། །སུ་ལ་བཅོལ་ཞེ་ན། དགེ་སློང་ལའོ། །དགེ་སློང་མེད་ན་དགེ་
ཚུལ་ལ་བཅོལ་ལོ། །དགེ་ཚུལ་དེ་ཡང་མེད་ན་ཁྱིམ་བདག་ལ་བཅོལ་བར་བྱའོ། །བཅོལ་
བར་བྱ་བ་ཐམས་ཅད་མེད་ན་ཕྱོགས་བཞིར་རྣམ་པར་བལྟས་ཏེ། ལྡེ་མིག་སྦས་ནས་
འགྲོ་བར་བྱའོ། །གལ་ཏེ་ལམ་ཁར་གནས་དེར་གཏོགས་པའི་དགེ་སློང་ཚུར་འོང་
བ་མཐོང་ན་ལྡེ་མིག་སྦས་པའི་ཕྱོགས་དེ་དགེ་སློང་དེ་ལ་བརྗོད་པར་བྱའོ། །གཉིས་
པ་ཁྱིམ་དང་འབྲེལ་བའི་བསླབ་བྱ་ནི། གལ་ཏེ་དགེ་སློང་སོང་བ་དེ་ཕྱིར་འོངས་པ་
ན་དགེ་སློང་རྣམས་ཡོན་བདག་གི་ཁྱིམ་གཞན་དུ་མགྲོན་དུ་བོས་ཤིང་གཙུག་ལག་ཁང་

གི་སྒོ་བཅད་པར་གྱུར་ན་དགེ་སློང་དེས་གཙུག་ལག་ཁང་གི་ཉེ་འཁོར་གྱི་རྩིག་དྲུང་
ངམ་ཤིང་ལྗོན་པའི་དྲུང་དུ་སྟན་བཞག་སྟེ་དགེ་སློང་རྣམས་མགྲོན་དུ་བོས་བའི་ཁྱིམ་
དེར་ཟས་ལ་འཇུག་པར་བྱའོ། །མགྲོན་དུ་བོས་བའི་ཁྱིམ་དེར་གཙུག་ལག་ཁང་གི་
སྟན་དག་གཡར་པོར་སྦྱིན་ནོ། །ཁྱིམ་དེ་ནས་སྟན་དེ་རང་གིས་བསྐུར་བར་མི་བྱའོ།།
འོ་ན་སུས་བསྐུར་ཞེ་ན། སྟན་བསྐུར་པ་དེ་ནི་ཁྱིམ་པ་དང་། དགེ་ཚུལ་དག་གི་ལས་
ཡིན་ནོ། །ཁྱིམ་པ་དང་དགེ་ཚུལ་མེད་ན། གནས་མལ་བསྐྱལ་བའི་ཕྱིར་ཁྱིམ་པ་
ལ་བཅོལ་ཏེ་འདོང་པར་བྱའོ། །ཁྱིམ་བདག་དེ་དག་བདག་ཅག་གིས་བསྐྱལ་ལོ་ཞེས་
ཟེར་ན་གནས་མལ་བཞག་སྟེ་འདོང་པར་བྱའོ། །ཁྱིམ་པ་དེ་དག་གིས་མ་བསྐྱལ་ན་
གནུས་པར་བྱེད་པ་ལྷན་ཅིག་གནས་པ་དབྱར་དང་ཉེ་གནས་དག་གིས་སྟན་དག་བླང་
བར་བྱའོ། །གནས་པར་བྱེད་པ་མེད་ན་དགེ་སློང་རང་གིས་བླང་ངོ་། །གལ་ཏེ་དགེ་
འདུན་ཐམས་ཅད་ཀྱིས་བླང་དགོས་ན་ཐམས་ཅད་ཀྱིས་ལེན་དུ་འདོང་པའི་ཕྱིར་གཎྜི་
བརྡུང་བར་བྱའོ། །དགེ་འདུན་ལ་བསྙེན་བཀུར་བྱེད་པའི་ཡོན་བདག་གིས་གཙུག་
ལག་ཁང་དུ་ཡོན་བདག་རང་གི་དོན་དུ་སྟན་དག་གཡར་པོ་བྱེད་ན་སྦྱིན་པར་བྱའོ།།
ཡོན་བདག་ལ་གཡར་དུ་བཏང་བའི་སྟན་དེ་དག་བསྲུང་བའི་ཕྱིར་དུ་དགེ་སློང་ཡང་
བསྒོ་བར་བྱའོ། །བསྲུང་མ་དེས་ཁྱིམ་པ་བཟའ་བཏུང་སོགས་བྱེད་པའི་ནང་དུ་མི་
འཇུག་པར་ཕྱོགས་གཅིག་ཏུ་བསྡད་པར་བྱའོ། །དེས་རང་གི་ལས་བསམ་གཏན་དང་
ཁ་ཏོན་སོགས་བྱའོ། །དེས་སྟན་ཆ་དེ་དག་ལ་སེམས་གཏད་པ་ཡང་བྱའོ། ཁྱིམ་
པ་དག་དོང་ན་གདན་ཆ་དག་བརྟུལ་བར་བྱའོ། །སྟན་ཆ་ཁྱིམ་པས་མ་རུངས་པར་
བྱས་པ་དགེ་སྐོས་ལ་སོགས་པས་བྱི་དོར་བྱའོ། །ཇི་ལྟར་བྱ་ན། ཆང་གིས་མ་རུངས་
པར་བྱས་ན། ཆུ་དག་གིས་བཀྲུ་ཞིང་བྱི་དོར་བྱའོ། །སྣུམ་གྱིས་མ་རུངས་པར་གྱུར་

ན་འདག་ཆལ་གྱིས་བྱི་དོར་བྱའོ། །མི་གཙང་པས་མ་རུངས་པར་གྱུར་ན་ས་འམ།
འདག་རྫས་སམ་ལྕི་བས་བྱི་དོར་བྱའོ། །ཐགས་མ་མི་གཙང་བར་གྱུར་པ་འདག་རྫས་
ཀྱིས་མ་དག་ན་བཅད་དེ་དོར་བར་བྱའོ། །ཁྱིམ་པ་འདུག་འདུག་པའི་སྟན་མ་བརྟུལ་
བ་མཐོང་ན་སུ་མཐོང་བས་བརྟུལ་བར་བྱ་བ་ཉིད་ཡིན་ནོ། །གལ་ཏེ་མཐོང་བ་པོ་རྒས་
པ་དང་ན་བས་སྦྱོར་མི་བཟོད་པ་ཡིན་ན། དགེ་སྐོས་ཀྱིས་བརྟུལ་བར་བྱའོ། །རྒན་
པོའམ་ནད་པ་དེས་སྟན་ཆ་མ་བརྟུལ་བར་མཐོང་བ་དེ་དགེ་སྐོས་ལ་སྦྲོན་པར་བྱ་བ་
ཉིད་དོ། །གསུམ་པ་ནད་པ་དང་འབྲེལ་པའི་བསླབ་བྱ་ནི། མཚམས་དེར་གཏོགས་
པའི་དགེ་སློང་མིན་པ་ཐམས་ཅད་ཀྱིས་ནད་པ་བལྟ་བར་བྱའོ། །འདུག་སྟེ་བལྟ་བར་
བྱའི་འགྲང་སྟེ་མིན་ནོ། །ནད་པ་བལྟ་བ་དེར་དགེ་སློང་རྣམས་ཀྱིས་རང་གི་སྟན་ཐོགས་
ཏེ་འགྲོ་བར་མི་བྱའོ། །སུས་སྟན་བཤམ་ཞེ་ན། ནད་པའི་ནད་གཡོག་གིས་དེར་
དགེ་སློང་དག་འཁོད་པའི་སྟན་བཤམ་པར་བྱའོ། །བཞི་པ་དག་པའི་ཕྱོགས་བརྩམ་
པ་དང་འབྲེལ་བའི་བསླབ་བྱ་ནི། མཁན་པོའམ། སློབ་དཔོན་ཉིན་པར་དགེ་བའི་
ཕྱོགས་ལ་འགྲོ་ན་སློབ་མ་དང་ཉེ་གནས་དག་གིས་མཁན་སློབ་ཀྱི་ཕྱི་བཞིན་འགྲོ་བ་
ལས་གཞན་གྱིས་དགེ་བའི་ཕྱོགས་མི་འཕེལ་ན། མཁན་སློབ་གྱི་ཕྱི་བཞིན་འགྲོ་བར་
བྱའོ། །མཁན་སློབ་དེ་འདུག་པའི་ཕྱིར་དུ་སློབ་མ་རང་གིས་སྟན་བསྐུར་བར་བྱའོ།།
བདག་ཀྱང་ཕྱི་བཞིན་འགྲོའོ་ཞེས་འགྲོ་བ་མ་ཞུས་པར་སྟན་མི་བསྐུར་རོ། །སློབ་མས་
ཕར་ཁྱེར་པའི་སྟན་དེ་མཁན་སློབ་རང་ཉིད་ཀྱིས་ཕྱིར་བསྐུར་རོ། །བླ་གབ་མེད་པར་
ཆོས་ཉན་དུ་བཅུག་པ་ན་རླུང་དང་ཆར་བྱུང་ན་གནས་མལ་བརྟུལ་བར་བྱའོ། །དེའི་
ཚེ་རྒན་པོ་རྣམས་ཀྱི་གནས་མལ་ལྕི་བ་ཉིད་ཀྱིས་རང་གིས་བསྐུལ་མ་ནུས་ན་གཞོན་
ནུ་རྣམས་དང་ལྷན་ཅིག་ལྕི་ཡང་བརྗེ་བར་བྱའོ། །ཁྲི་དང་གོར་བུ་ལ་སོགས་པའི་གནས་

མལ་མཐུན་པ་དང་མཐུན་པ་ལྷན་ཅིག་ཏུ་གཞག་པར་བྱའོ། །ལྔ་པ་གཙུག་ལག་ཁང་
དང་འབྲེལ་བའི་བསླབ་བྱ་ནི། གཙུག་ལག་ཁང་གཞན་དུ་གདན་ཆ་དང་མཆོད་རྫས་
སོགས་བརྙན་དགེ་སློང་རྣམས་ཀྱིས་བསྐུར་བར་བྱའོ། །ཐམས་ཅད་དུ་བསྐུར་རམ་
ཞེ་ན། གལ་ཏེ་དེ་ཉིད་ཀྱི་ཚེ་ཆར་འབབ་པའམ། དེའི་འོག་ཏུ་ཆར་འབབ་ཏུ་དོགས་
པ་མེད་ན་བསྐུར་བར་བྱའོ། །གལ་ཏེ་ལམ་ཁར་རླུང་དང་ཆར་བྱུང་ན་བསྲུང་བའི་
དགེ་སློང་གིས་ཤིང་ལྗོན་པའམ་རྩིག་དྲུང་དུ་རྫས་དེ་དགུ་བཅེར་བར་བྱའོ། །རྫས་
ཐམས་ཅད་ཀྱི་ནང་ནས་རྫས་ངན་པ་ཞིག་གིས་དེ་དག་གཡོག་པར་བྱའོ། །གཙུག་
ལག་ཁང་དུ་ཕྱིན་ནས་རྫས་གཤེར་བ་རྣམས་བསྐམ་པར་བྱའོ། །གཙུག་ལག་ཁང་
དུ་མེ་ཤོར་བའམ་ཆུ་བྱུང་ན། དགེ་འདུན་གྱི་ཡང་གདོན་པར་བྱའོ། །གང་གི་ཚེ་
ཞེ་ན། རང་གི་ལྷུང་བཟེད་དང་ཆོས་གོས་དག་ཐོན་ཟིན་ན་དེའི་འོག་ཏུ་དགེ་འདུན་
·ཀྱི་ཡང་གདོན་པར་བྱ་སྟེ། གང་ཟག་ནི་ཕོངས་པར་འགྱུར་གྱི་དགེ་འདུན་ཕོངས་པར་
མི་འགྱུར་བའི་ཕྱིར་རོ། །མེ་དང་ཆུའི་ནང་ནས་བཏོན་ཟིན་པའི་རྫས་བསྲུང་བའི་
ཕྱིར་འདོན་པའི་ལས་ཀྱི་འོས་སུ་མི་རུང་བའི་དགེ་སློང་ཆེན་པོ་མི་ནུས་པ་བཞག་པར་
བྱ༑ མེ་དང་ཆུ་མི་བཟོད་པ་ཁྱད་དུ་གསོད་དུ་མི་རུང་བའི་ནང་དུ་རྫས་འདོན་པའི་
ཆེད་དུ་འཇུག་པར་མི་བྱའོ། །གནས་མལ་གྱི་ལྟུང་བྱེད་དོ།། །། །
གཉིས་པ་གདིང་བ་ལ་གནོད་པ་ལ་བཞི་ལས། དང་པོ་བསླབ་བྱ་ནི། ཁྱིམ་
པའི་ཁྱིམ་གཞན་དུ་རྩྭ་དང་ལོ་མ་ལ་སོགས་གདིང་པ་རང་གིས་བྱས་སམ་གཞན་འདིང་
དུ་བཅུག་པ་འགྲོ་ཁར་ཁྱིམ་བདག་ལ་དྲིས་ཏེ་དོར་བར་བྱའོ། །དགོན་པར་རྩལ་སོགས་
པ་བཏིང་བ་ནི་དོར་བ་འམ་ཡང་ན་སློང་བར་བྱའོ། །སློང་བ་དེ་ནི་མགོ་འམ་མཇུག་
ལྡོག་པ་བྱས་པ་ཉིད་དོ། །གོས་དག་བསྐམ་པའི་ཕྱིར་རྩ་གཅལ་དུ་བཏིང་བ་ཡང་དོར་

བར་བྱའོ། །རྩ་གཏིང་བ་དག་གལ་ཏེ་འགའ་ཞིག་སློང་བ་ལ་འདོར་རམ་ཞེས་དྲིས་
ནས་འདོར་བར་ཁས་ལེན་ན་དེ་ལ་སྦྱིན་ནོ། །དགེ་སློང་ཡུན་རིང་དུ་འཆག་པ་དགེ་
བའི་ཕྱོགས་རྒྱ་ཆེར་བྱེད་པ་དག་གིས་འཆག་ས་དག་ཏུ་རྐང་མཐིལ་གཉིས་ལ་རྩུབ་ན་
རྩ་དག་གདིང་བར་བྱའོ། །འཆག་སར་གཏིང་བའི་རྩ་དེ་དག་ཀྱང་དོར་བར་བྱའོ།།
གནས་དེར་འཆག་པ་གཏོང་ཞིང་ཡུལ་གཞན་དུ་འགྲོ་ན་བཏིང་བའི་རྩྭ་རྣམས་དོར་
བར་བྱ་བ་བྱ་བ་མ་ཡིན་པ་ཉིད་དུ་མ་གྱུར་པ་དགྲམ་དུ་རུང་བ་རྣམས་དོར་བར་བྱའོ།།
གཏོང་བའི་དུས་ལས་གཞན་གྱི་ཚེ་ནི་རྩྭ་ལ་སོགས་པ་དེ་དག་ལ་དུས་དུས་སུ་སྲོག་ཆགས་
ཡོད་མེད་སོ་སོར་བརྟག་པ་དང་། སྲོག་ཆགས་མི་སྐྱེ་བའི་ཕྱིར་བསྒྱུར་སློག་བྱའོ། །དུས་
ཇི་ཙམ་ན་བྱ་ཞེ་ན། ས་གཞི་སྣུམ་པ་གཤེར་བ་དང་མཉེན་ཅིང་དངར་བ་ཡོད་སར་
ནི་ཉིན་རེ་ཞིང་ལན་རེ་བསྒྱུར་སློག་བྱའོ། །ས་སྙམ་པ་དངར་བ་ལས་གཞན་པའི་ཡུལ་
དུ་ནི། ཟླ་བ་ཕྱེད་ཅིང་ལན་རེ་བསྒྱུར་སློག་བྱའོ། །འཆག་ས་དག་ཏུ་རྙིང་པ་དོར་
ནས་གསར་པ་གཞན་དགྲམ་པའི་ཕྱིར་རྩའི་ཆུན་པོ་དག་ཐག་པས་བཅིངས་ཏེ་ཤིང་
ལྗོན་པ་ལ་སྦྱང་ཞིང་བཞག་པར་བྱའོ། །འདག་རྫས་ཀྱི་རྒྱུ་ལྕི་བ་འཆག་སའི་ཉེ་འཁོར་
དུ་གྱོ་མོར་བཞག་པར་བྱའོ། །གཉིས་པ་ཡན་ལག་གི་མཚན་ཉིད་འདྲ་བར་བསྟན་
པ་ནི། གནས་ནས་འཕགས་པ་འགྱུར་བ་ན་ཞེས་བྱ་བ་ཡན་ཆད་སྔར་ཐལ་བ་རྣམས་
གདིང་བའི་བསླབ་པའི་གཞི་འདིར་ཅི་རིགས་པར་སྦྱར་བར་བྱའོ། །དེར་ཁྲི་དང་ཁྲིའུ་
ཞེས་སོགས་སྨོས་པ་འདིར་མི་སྦྱར་བར་དེའི་སར་བཏིང་བའི་རྭ་ལ་སོགས་པ་སྦྱར།
གཉིས་ཀ་ཅིག་ཅར་སྤྱོད་སྤྱོད་པ་ལ་ནི་ཞེས་སོགས་མི་སྦྱོར་བར། དེའི་གནས་སུ་ཅིག་
ཅར་སྤྱོད་པ་ནི་འདྲ་བ་ཉིད་རང་རང་གིས་ལོངས་སྤྱད་པ་དེ་དོར་བར་བྱའོ། །གསུམ་
པ་བསླབ་བྱ་སྤྱིར་བཤད་པ་ནི། དགེ་འདུན་གྱི་གཙུག་ལག་ཁང་མིན་པར་བཏིང་བ་

དོར་བ་ནི་གནས་དེའི་བདག་པོ་རྣམས་ལ་དྲིས་ནས་དོར་བར་བྱ་བ་ཉིད་ཡིན་ནོ། །
བཞི་པ་ཡན་ལག་གི་མཚན་ཉིད་ལ་གཉིས་ལས། སྤྱི་དོན་ལ་གླེང་གཞི། མཉན་
ཡོད་དུ་ལྷོ་ཕྱོགས་ནས་ཀྱི་དགེ་སློང་གཉིས་ཉོན་མོངས་པ་སྔ་མ་བཞིན་ནོ། །རྒྱུ་མཚན་
གཙུག་ལག་ཁང་ཆུད་ཟོས་པ་དང་། གདིང་བ་ལོངས་སྤྱད་དུ་མ་འདོད་པས་གནོད་
པ་སོགས་སོ། །ཡན་ལག་ལ་བཞི་ལས། གཞི་ལ། གནས་དགེ་འདུན་གྱི་གཙུག་
ལག་ཁང་ཆུད་ཟ་བའི་རྐྱེན་དང་བཅས་པ་གནས་ཀྱི་མཚན་ཉིད་དུ་གྲུབ་པའོ། །དངོས་
པོ་རྩ་དང་ལོ་མའི་གདིང་བ་ཡིན་པ་སྦྱོར་གཞན་འདྲ། གཞུང་དོན་ནི། གནས་དེ་
དགེ་འདུན་གྱི་གཙུག་ལག་ཁང་ཉིད་དང་། འོག་གཞི་རྡོ་བ་དང་། བྱེ་མའི་གཞི་ཉིད་
ལ་སོགས་པའི་བདག་ཉིད་མིན་པ་ཉིད་དང་། སྲོག་ཆགས་སྐྱེ་བ་དེ་ལྟ་བུའི་ཉེས་དམིགས་
ཡོད་པ་ཉིད་ཀྱི་ས་གཞིར་དགེ་སློང་རང་དང་རང་གིས་བསྐོས་པས་རྩའི་གདིང་བ་བྱས་
པ་ཉིད་ལྟ་བུ་ནི་ལྟུང་བ་འདིའི་བྱེད་པ་པོ་དག་ཡིན་ནོ། །གདིང་བའི་ལྟུང་བྱེད་དོ།། །།
བཞི་པ་གང་ཟག་ལ་གནོད་པ་ལ་གཉིས་ལས། སྐྲོད་པ་ལ་གཉིས་ལས། སྤྱི་
དོན། གླེང་གཞི། མཉན་ཡོད་དུ་འཆར་ཀས་གནོད་སེམས་ཀྱིས་དགེ་འདུན་གྱི་གཙུག་
ལག་ཁང་ནས་དགེ་སློང་སྐྲོད་པའོ། །རྒྱུ་མཚན་ཡུལ་དེ་ལ་གནོད་པ་སོགས། ཡན་
ལག་ལ་བཞི་ལས། གཞི་ལ། གནས་དགེ་འདུན་གྱི་གཙུག་ལག་ཁང་གནས་ཀྱི་མཚན་
ཉིད་དུ་གྲུབ་པའོ། །ཡུལ་དགེ་སློང་ཆོས་དྲུག་ལྡན་དེར་ཞུགས་པའོ། །ཀུན་སློང་
ཕན་མི་འདགས་པ་སྐྲོད་འདོད་པའོ། །སྦྱོར་བ་རང་ངམ་བསྐོས་པས་སྐྲད་པར་རྩོམ་
པའོ། །མཐར་ཐུག་ཉེ་འཁོར་ལས་འདས་པའོ། །གཞུང་དོན་ལ་གཉིས་ལས། ཡན་
ལག་གི་མཚན་ཉིད་ནི། སྐྱོད་པའི་ལྟུང་བྱེད་ཀྱི་བྱེད་པ་པོ་གང་ཡིན་ཞེ་ན། གང་
བསྐྲད་པར་བྱ་བ་དགེ་སློང་ཉིད་དང་། གང་ནས་བསྐྲད་པར་བྱ་བ་དགེ་འདུན་གྱི་

གཙུག་ལག་ཁང་ཉིད་དག་ནི་ལྟུང་བ་འདིའི་བྱེད་པ་པོ་ཡིན་ནོ། །བསམ་པ་ཐམས་
ཅད་ལ་དེ་ཉིད་བྱེད་པ་པོ་ཡིན་ནམ་ཞེ་ན། གལ་ཏེ་བསྐྲད་པར་བྱ་བའི་དགེ་སློང་དེ་
ལ་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་བའི་གནོད་པ་སྐྱེ་བར་དོགས་པའམ།
སྐྱེས་པ་ཉེ་བར་ཞི་བར་མི་འགྱུར་བའི་གཉེན་པོར་དང་། དགེ་འདུན་གྱི་འཁྲུག་པ་
སྐྱེ་བར་དོགས་པ་དང་། སྐྱེས་པ་ཉེ་བར་ཞི་བར་མི་འགྱུར་བའི་གཉེན་པོར་སྐྱོད་པར་
འདོད་པ་མིན་ན་གཉིས་པོ་དེ་ལྟུང་བའི་བྱེད་པ་པོ་ཡིན་ནོ། །དེ་གཉིས་ཀྱི་གཉེན་པོར་
ན་ལྟུང་བ་མེད་དོ། །དེ་གཉིས་གང་ལ་བྱེད་པ་པོ་ཡིན་ཞེ་ན། དགེ་སློང་སྐྱོད་པ་ལའོ།།
སུས་ཤེ་ན། རང་ཉིད་དུ་མ་ཟད་དགེ་སློང་གཞན་གྱིས་ཀྱང་སྐྱོད་པར་བྱེད་ན་དངོས་
གཞིར་འགྱུར་རོ། །གཞན་གྱིས་བཅོལ་བའི་སྒོ་ནས་གཞན་གྱི་རྗེས་སུ་འཇུག་པས་
ཀྱང་དགེ་སློང་གཙུག་ལག་ཁང་ནས་སྐྲོད་ན་ལྟུང་བྱེད་དོ། །སེལ་བ་ནི། དགེ་སློང་
གིས་དགེ་སློབ་མ་དང་། དགེ་ཚུལ་དང་དགེ་ཚུལ་མ་རྣམས་ཀྱིས་དགེ་སློང་སྐྱོད་དུ་
བཅུག་ན་བསྒོ་བ་པོ་ལ་ལྟུང་བྱེད་དང་། དེ་དག་ལ་ཉེས་བྱས་ཀྱི་བྱེད་པ་པོའོ། །དགེ་
སློབ་མ་ལ་སོགས་པ་དེ་དག་ཀྱང་སྐྱོད་ན་ཉེས་བྱས་སོ། །བཞད་གད་ཀྱིས་བསྐྲད་ཀྱང་
ཉེས་བྱས་སོ། །དགེ་སློང་གཙུག་ལག་ཁང་ནས་སྐྲོད་པར་བྱེད་པའི་ཁྱིམ་པ་རྣམས་
ལ་ནི་བསོད་ནམས་མིན་པ་མང་པོ་བྱེད་པ་ཉིད་དོ། །འོ་ན་སྐྱོད་པའི་ཁ་ན་མ་ཐོ་བ་
འདི་རང་བཞིན་གྱི་ཁ་ན་མ་ཐོ་བ་ཡིན་ནམ་མིན། ཡིན་ན་རྐྱེན་ལ་ལྟོས་ཏེ་གནང་བ་
དང་འགལ། མ་ཡིན་ན་ཁྱིམ་པ་ལ་བསོད་ནམས་མིན་པ་འབྱུང་བ་དང་འགལ་ཞེ་
ན༑ སྐྲོད་པའི་ཉེས་པ་འདི་སྤྱིར་བཏང་ལ་བཅས་པའི་ཁ་ན་མ་ཐོ་བ་ཡིན། ཁྱིམ་པ་
ལ་བསོད་ནམས་མིན་པ་འབྱུང་པར་གསུངས་པ་ནི་ཞེ་སྡང་གློ་བུར་བ་དང་འབྲེལ་བའི་
དབང་དུ་བྱས་ནས་གསུངས་པ་ཡིན་ནོ། །སྐྱོད་པའི་ལྟུང་བྱེད་དོ།། །།

གཉིས་པ་ཕྱིས་གནོན་ལ་གཉིས་ལས། སྤྱི་དོན་ལ། གླེང་གཞི་གཉིས་འདྲ།
ཉོན་མོངས་པ་མཐོ་འཚམས་པའོ། །རྒྱུ་མཚན་སོགས་འདྲ་བ་ལ། སྔར་ཞུགས་པ་
ཞེས་སྦྱར། ཀུན་སློང་ན་བ་སོགས་མིན་པས། ཕྱིས་གནོན་བྱེད་འདོད་པའོ། །སྦྱོར་
བ་ལུས་ངག་གང་རུང་གི་རྩོམ་པའོ། །མཐར་ཐུག་ཡུལ་གྱི་དོན་གོ་བའོ། །གཞུང་
དོན་ལ་གཉིས་ལས། ཡན་ལག་གི་མཚན་ཉིད་ནི། ཕྱིས་གནོན་བྱེད་པའི་ལྟུང་བྱེད་
འདིའི་བྱེད་པ་པོ་གང་ཞེ་ན། ཤེས་གཙོའོ། །གང་ལ་ཤེས་གཙོ་ཞེ་ན། དགེ་འདུན་
གྱི་གཙུག་ལག་ཁང་གི་གནས་སུ་དགེ་སློང་སྔར་ཞུགས་པ་ཉིད་ལའོ། །དམིགས་བསལ་
ནི༔ བདག་ཉིད་ན་བ་དང་། ཆོམ་རྐུན་པ་ལ་སོགས་པས་འཇིགས་པའི་དབང་མ་
གཏོགས་པར་ཕྱིས་གནོན་བྱེད་པ་ལའོ། །ཕྱིས་གནོན་ནི། གཞན་གནས་པའི་གནས་
སུ་གཞན་དེ་མ་དད་བཞིན་དུ་འདུག་པ་སྟེ་ཟིལ་གྱིས་གནོན་པའོ། །གཉིས་པ་ཕྱིས་
གནོན་དཔེར་བསྟན་པ་ནི། ཕྱིས་གནོན་བྱེད་པ་དེ་ནི་མཐོ་འཚམས་པ་དག་གི་དཔེ་
སྟེ༑ མཐོ་འཚམས་པར་འདུག་པས་དགེ་སློང་ལ་ཅུང་ཟད་མཐོ་འཚམས་པ་དག་
ཀྱང་། བསླབ་པའི་གཞི་འདིར་གཏོགས་པའི་ལྟུང་བྱེད་དོ། །བར་སྡོམ་ལས། ངན་
དང་གསོད་དང་གྲང་དྲོ་དང་། །ཆོལ་ཟངས་དང་ནི་བཀྲུ་སྨན་དང་། །རྣལ་འབྱོར་
མཐུན་དང་ཁ་ཏོན་དང་། །འཇིགས་དང་བཅས་དང་འཇིགས་མེད་དོ། །ཞེས་གསུངས་
པ་རྣམས་བསྡུས་པ་ཡིན་ནོ། །འདི་ལ་ཁ་ཅིག །ཕྱིས་གནོན་ལ་འདིར་འགྱུར་གྱི་
ངག་གི་མཐོ་འཚམས་ལ་ཉེས་བྱས་ཞེས་ཟེར་ལ། ཁ་ཅིག་བཅུ་པོ་དེ་ལས་གཞན་ལ་
ཉེས་བྱས་ཏེ། མདོ་ལས་སྤྱིར་གསུངས་ཤིང་ལུང་དུ་དགེ་སློང་ལ་དགེ་སློང་གིས་ཇི་
ཙམ་ཅུང་ཟད་མཐོ་འཚམས་པ་བྱེད་ན། ཐམས་ཅད་ལྟུང་བྱེད་དུ་འགྱུར་རོ། །ཞེས་
དང་། རྣམ་ཊིཀ་ཏུ་ནི་དེ་ལྟར་བཤད་ཅིང་། ཊིཀྐར། བསྒོ་བ་རྣ་ལ་གཟན་པ་ལ་

སོགས་པ་དག་ལ་ཡང་སྤྱིར་མཐོ་འཚམས་པ་ཡོད་མོད་ཀྱི་འོན་ཀྱང་གནས་ལ་སོགས་
པའི་རྣམ་པའི་བྱེ་བྲག་ཡོད་པའི་ཕྱིར་ལྟུང་བྱེད་ཐ་དད་པ་ཉིད་ཡིན་ནོ། །ལྟུང་བྱེད་
དུ་བསྟན་པའི་མཐོ་འཚམས་པ་དེ་དག་ལས་གཞན་པའི་མཐོ་འཚམས་པ་ནི་ཐམས་
ཅད་ཉེས་བྱས་སོ། །ཞེས་གསུངས་པས། འདིའི་ཡན་ལག་ཏུ་གཙུག་ལག་ཁང་དུ་སྔར་
ཞུགས་པ་ལ་མཐོ་འཚམས་པ་དགོས་པ་ཡིན་ནོ། །ཕྱིས་གནོན་བྱེད་པའི་ལྟུང་བྱེད་དོ།། །།
ལྔ་པ་གནས་དངོས་ལ་གནོད་པ་ལ་གཉིས་ལས། སྤྱི་དོན་ལ། གླེང་གཞི་
མཉན་ཡོད་དུ་ཉེར་དགས་ཉོན་མོངས་པ་མཐོ་འཚམས་པའོ། །རྒྱུ་མཚན་གཙུག་ལག་
ཁང་དང་བདག་པོ་དགེ་འདུན་ལ་གནོད་པ་སོགས་ཡན་ལག་ལ་བཞི་ལས། གཞི་ལ།
གནས་གཙུག་ལག་ཁང་གནས་ཀྱི་མཚན་ཉིད་དུ་གྲུབ་པ། ཐོག་རྡོལ་བའི་ཉེན་
དང་བཅས་པའོ། །དངོས་པོ་ཁྲིའམ་ཁྲིའུ་ཚད་ལྡན་རྩ་བ་ཕུར་བུ་ལྟ་བུ་ཡིན་པ། བཀན་
པ་སོགས་མིན་པའོ། །ཀུན་སློང་ཉལ་འདུག་བྱེད་འདོད་པ། སྦྱོར་བ་ལུས་ཀྱིས་རྩོམ་
པ༑ མཐར་ཐུག་རྫོགས་པའོ། །གཞུང་དོན་ལ་གསུམ། བྱེད་པ་པོའི་མཚན་ཉིད།
དངོས་པོའི་སེལ་བ་ལ་ལྟུང་བ་མེད་པ། སྦྱོར་བ་དང་འདུ་ཤེས་ཀྱི་མཚན་ཉིད་དོ། །དང་
པོ་ནི། རྩ་བ་འབྱུང་བ་ལ་འདུག་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། དགེ་འདུན་
གྱི་གཙུག་ལག་ཁང་གི་སྟེང་གི་ཐོག་ཉིད་ནི་བྱེད་པ་པོ་ཡིན་ནོ། །དམིགས་བསལ་ནི།
གལ་ཏེ་སྟེང་གི་ཐོག་ཉའི་རྒྱབ་ལྟར་བྱིན་གྱིས་གཞོལ་བ་ཉིད་དམ། སྤང་ལེབ་ཉིད་
དམ། སྤང་ལེབ་དེ་དང་འདྲ་བ་རྫས་སྲ་བ་གཞན་གྱིས་གཡོགས་པ་མིན་ན་བྱེད་པ་
པོ་ཉིད་ཡིན་ནོ། །ཐོག་བྱིན་གྱིས་གཞོལ་པ་ལ་སོགས་པ་ཡིན་ན་ལྟུང་བ་མེད་དོ། །བྱེད་
པ་པོ་དེ་ཙམ་དུ་ཟད་དམ་ཞེ་ན། མནན་པར་འོས་པ་ཁྲི་ལ་སོགས་པའི་རྩ་བ་ཕུར་བུ་
ལྟ་བུ་རྣོ་བ་ཉིད་ཀྱང་བྱེད་པ་པོ་ཡིན་ནོ། །གཉིས་པ་ནི། དེ་ལྟ་བུ་དེ་དུས་ཐམས་ཅད་

དུ་བྱེད་པ་པོ་ཡིན་ནམ་ཞེ་ན། ཁྲི་ལ་སོགས་པ་གན་རྐྱལ་བཀན་པ་ཉིད་དང་། མ་
བཀན་པ་ཡང་རྟེན་བཅུག་པ་ཉིད་ནི་ལྟུང་བའི་བྱེད་པ་པོར་མ་གཏོགས་སོ། །གསུམ་
པ་ནི། གང་ལ་སྟེང་གི་ཐོག་ཉིད་དང་། རྩ་བ་ཕུར་བུ་ལྟ་བུ་དེ་གཉིས་བྱེད་པ་པོ་ཡིན་
ཞེ་ན། མནན་པར་འོས་པའི་ཁྲི་ལ་སོགས་པ་ལུས་ཐམས་ཅད་ཀྱི་ལྕིད་ཀྱིས་ཕབ་ནས་
གནོན་པ་ལའོ། །དེ་དག་ལ་ཤེས་གཙོའོ། །རྩ་བ་འབྱུང་བ་ལ་འདུག་པའི་ལྟུང་བྱེད་དོ།། །།
དྲུག་པ་གཞན་གྱི་སྲོག་ལ་གནོད་པ་ལ་གཉིས་ལས། སྤྱི་དོན་ལ། གླེང་གཞི་
ཀོའུ་ཤམ་བིར་འདུན་པས་ཤེས་བཞིན་མིན་པའོ། །རྒྱུ་མཚན་གཞན་གྱི་སྲོག་ལ་གནོད་
པ་དང་། མི་མིན་དང་ཐུག་ནས་རང་གི་ལུས་སྲོག་ལའང་གནོད་པ་དང་མ་དད་པ་
སོགས་ཡན་ལག་ལ་བཞི་ལས། གཞི་ལ། དུད་འགྲོའི་སྐྱེ་གནས་སུ་སྐྱེས་པ། ཐ་
བམལ་བའི་མིག་ལ་སྣང་དུ་རུང་བ། རྩྭ་ཤིང་ལ་སོགས་པའི་གཞི་དང་བཅས་པ། ཀུན་
སློང་གཞན་ཆེད་དུ་ལོངས་སྤྱོད་འདོད་པའོ། །སྦྱོར་བ་རང་ངམ་བསྐོས་པས་ལོངས་
སྤྱོད་པར་རྩོམ་པ། མཐར་ཐུག་དེ་ཤི་བའོ། །གཞུང་དོན་ནི། བསླབ་པའི་གཞི་
འདི་དང་སྲོག་ཆགས་དང་བཅས་པའི་ཆུ་ལ་སྤྱོད་པའི་གཞི་གཉིས་ཕལ་ཆེར་ཚུལ་འདྲ་
ཡང་སྲོག་ཆགས་དང་བཅས་པའི་ཚུལ་དེར་ཤེས་བཞིན་དུ་ལྟུང་བ་འབྱིན་པ་པོ་རང་
སྤྱོད་པའི་དོན་དེ་ལས་གཞན་རང་སྤྱོད་པ་མིན་པར་རྩྭའམ་ལྕི་བ་ལ་སོགས་པ་ལ་འདེབས་
པའི་དོན་ལ་སྲོག་ཆགས་དང་བཅས་པའི་ཆུ་སྤྱོད་པ་ལ་ལྟུང་བ་འདི་བཞག་ལ། རང་
དོན་དུ་སྤྱོད་པ་ལ་བསླབ་པའི་གཞི་འོག་མ་བཞག་གོ །སྲོག་ཆགས་དང་བཅས་པ་
ལ་སྤྱོད་པའི་ལྟུང་བྱེད་དོ། །
གསུམ་པ་གནས་བསྒྲུབ་ལུགས་ལས་གྱུར་པ་ལ་གསུམ། བསླབ་བྱ། རྣམ་
གཞག །ལྟུང་མེད་དོ། །དང་པོ་ནི། སྒོ་སྐྱེས་ལ་སོགས་པའི་སྒོ་ཆ་གཞུག་པར་བྱའོ།།

སྒོ་གླེགས་དག་ཀྱང་གཞུག་པར་བྱའོ། །ངོས་ཀྱི་སྐར་ཁུང་དག་ཀྱང་གདོད་པར་བྱའོ།།
གཉིས་པ་ལ་གཉིས་ལས། སྤྱི་དོན་ལ། གླེང་གཞི་ཀོའུ་ཤམ་བིར། དྲུག་སྡེས། བརྙས་
པ་མི་བཟོད་པའོ། །རྒྱུ་མཚན་གནས་བརྩམ་པ་ཚེ་ཐུང་བ་དང་། སྦྱིན་བདག་གི་ཡོ་
བྱད་ཆུད་ཟ་བ་སོགས། ཡན་ལག་ལ་བཞི་ལས། གཞི་ལ་དངོས་པོ་གཙུག་ལག་
ཁང་སྤྱོད་ལམ་བཞི་ཤོང་བ། འཇིག་ཉེན་དང་བཅས་གཞན་གྱིས་བཟོ་རྩོམ་མ་བྱས་
པ༑ བདག་ཉིད་ཆར་ཆུ་བསྐྱབ་པའི་སྦྱོར་བ་མ་བྱས་པ་དང་། ཡོན་བདག་གིས་མ་
བསྐུལ་བའོ། །དུས་འཇིམ་པས་སྦྱར་བ་སོགས་གཞི་མ་བྱས་ན་ཉི་མ་ཐ་དད་ལའང་
བསྐྱེད་པས་དེ་དག་བྱས་ན་ཉི་མ་གཅིག་གི་དུས་ཡིན་པ༑ ཀུན་སློང་བརྩིག་པར་འདོད་
པ༑ སྦྱོར་བ་རང་ངམ་བསྐོས་པས་རྩོམ་པ། མཐར་ཐུག་རིམ་པ་བཞི་པ་འཁོརཾ་
བའོ། །གཞུང་དོན་ནི། གཙུག་ལག་ཁང་གི་ལྟུང་བྱེད་འདིའི་བྱེད་པ་པོ་གང་ཞེ་ན།
གཙུག་ལག་ཁང་ནི་བྱེད་པ་པོ་ཉིད་དོ། །ཚད་ཇི་ཙམ་ཞེ་ན། འཆག་པ་ལ་སོགས་
པའི་སྤྱོད་ལམ་བཞི་ཤོང་བའོ། །གཙུག་ལག་ཁང་དེ་ལྟ་བུ་ཐམས་ཅད་བྱེད་པ་པོ་ཡིན་
ནམ་ཞེ་ན། གལ་ཏེ་གཙུག་ལག་ཁང་གི་རྨང་ལ་སོགས་པ་ཐམས་ཅད་རྡོ་འམ་སོ་ཕག་
སོ་བཏང་བའམ་ཤིང་ལས་བྱས་པ་མིན་ན་བྱེད་པ་པོ་ཡིན་ནོ། །དགེ་འདུན་གྱི་གཙུག་
ལག་ཁང་དུ་མ་ཟད་གང་ཟག་དང་ཁྱིམ་པ་དབང་བ་ཡང་བྱེད་པ་པོ་ཡིན་ནོ། །ཆར་
ཆུ་བསྐྱབ་པའི་ཕྱིར་ལོ་མ་ལ་སོགས་པས་འཕྲོ་མ་གཡོགས་ན་ཡང་བྱེད་པ་པོ་ཡིན་ནོ།།
རྟེན་ཐམས་ཅད་ལ་བྱེད་པ་པོ་ཡིན་ནམ་ཞེ་ན། ཡོན་བདག་གིས་གཙུག་ལག་ཁང་
བྱས་སམ་བལྟའོ་བྱས་ཟིན་ནས་བལྟའོ་ཞེས་མ་སྨྲས་པ་ལ་བྱེད་པ་པོ་ཡིན་གྱི་ཡོན་བདག་
གིས་དེ་སྐད་སྨྲས་ན་ལྟུང་བ་མེད་དོ། །གང་ལ་དེ་བྱེད་པ་པོ་ཡིན་ཞེ་ན། ཕ་གུ་རིམ་
པ་གསུམ་ལས་ལྷག་པར་རྩིག་པ་བྱས་པ་ལ་བྱེད་པ་པོ་ཡིན་བདག་ཉིད་ཁོ་ནས་བརྩིག་

པ་ལ་བྱེད་པ་པོ་ཡིན་ནམ་ཞེ་ན། རང་གིས་བསྐོས་པ་གཞན་གྱིས་བརྩིགས་ན་ཡང་
བྱེད་པ་པོ་ཡིན་ནོ། །གང་གི་ཚེ་བརྩིགས་ན་ཡིན་ཞེ་ན། ཉི་མ་གང་ལ་རིམ་པ་གསུམ་
བརྩིགས་པའི་ཉི་མ་དེ་ཉིད་ལ་བཞི་པ་བརྩིགས་ནའོ། །དེར་མ་ཟད་ཉི་མ་གཞན་ལ་
ཡང་འཇིམ་པ་མེད་པར་རིམ་པ་གསུམ་ལས་ལྷག་པ་བརྩིགས་ན་ཡང་གཙུག་ལག་ཁང་
དེ་ལྟུང་བའི་བྱེད་པ་པོ་ཡིན་ནོ། །དེས་ན་འཇིམ་པ་མེད་པ་ཡང་རིམ་པར་བགྲང་བར་
བྱའོ། །རང་གི་གནས་སུ་ཆུ་ཁུང་དག་མ་གཏོད་པ་ལ་ཡང་། ཉི་མ་གཞན་ལ་ཕ་གུ་
རིམ་པ་གསུམ་ལས་ལྷག་པ་བརྩིགས་ན་བྱེད་པ་པོ་ཡིན་ནོ། །ཆུ་ཁུང་གཏོད་པའི་གནས་
ཡན་ཆད་ནས་རིམ་པ་གསུམ་བགྲང་བར་བྱའོ། །ས་བརྐོས་ཏེ་རྨང་གི་རྩ་བ་མ་བཙུགས་
པ་ཉིད་ཀྱང་ཉི་མ་གཞན་ལ་རིམ་པ་གསུམ་ལས་ལྷག་པར་བརྩིགས་ན་ལྟུང་བའི་བྱེད་
པ་པོར་རུང་ངོ། །སྒོ་ཆ་གོང་མ་སྒོའི་ཡ་ཕུབས་སོགས་མ་བཅུག་པ་ཡང་ཉི་མ་གཞན་
ལ་རིམ་པ་གསུམ་ལས་ལྷག་པ་བརྩིགས་ན་བྱེད་པ་པོར་རུང་ངོ་། །གསུམ་པ་ལྟུང་
མེད་ནི། རིམ་པ་ལྷག་པ་དང་པོ་བཞི་པའི་མདུན་རོལ་རིམ་པ་གསུམ་པ་བརྩིགས་
པ་ལ་ནི་ཉེས་པ་མེད་དོ། །གཙུག་ལག་ཁང་གི་ལྟུང་བྱེད་དོ།། །།
བཅུ་པ་གསུམ་པ་ལ་ལྔ། ཆོས་ཀྱི་གཞི་ལས་གྱུར་པ། གོས་ཀྱི། ལམ་གྱི།
གནས་ཀྱི། ཟས་ཀྱིའོ། །དང་པོ་ལ། ལྟུང་བ་གསུམ་གྱི་དང་པོ་ལ་གསུམ། བསླབ་
བྱ༑ རྣམ་གཞག །ལྟུང་མེད་དོ། །དང་པོ་ལ་གཉིས་ལས། སྤྱི་དོན་ལ་དྲུག །གང་
ཟག་གང་བསྐོ་བ། གང་གིས། ཆོ་ག །དུས། གནས། དགོས་པའོ། །དང་པོ་
རྫོགས་པའི་སྡོམ་པ་དང་ལྡན་པ་ཕམ་ལྷག་དང་མི་ལྡན་པ། ལོ་ཉི་ཤུ་ལོན་པ། ལྟ་
མཚན་མཐུན་པ། ཐ་སྙད་གསུམ་ལྡན། ས་དང་གཟུགས་ཐ་མལ་པར་གནས་པ།
མཚམས་ནང་ན་གནས་པ། ཚོགས་ལོངས་པ། གྲོང་ཁྱེར་པའི་སྐད་སྨྲ་བ་སྡེ་སྣོད་

གསུམ་ནས་ཚོགས་ཀྱི་བར་གང་རུང་སྟོན་ནུས་པ་ཟའགྲོ་བ་བཞི་དང་བྲལ་བ། བསྐོས་
ཟིན་པ་མིན་པའོ། །གཉིས་པ་གྲངས་ཚང་པ། ཁ་བསྐང་པར་འོས་པ་མི་མཐུན་པ་
མེད་པ་སྟེ་ཆོས་གསུམ་ལྡན་ནོ། །གསུམ་པ་སྦྱོར་བ་འདུ་བའི་སྐབས་བསྒྲུབ་ཅིང་སྤྲོ་
བ་དྲིས། དངོས་གཞི་གཉིས་ཀྱི་ལས་ཚང་བ་མ་ནོར་བ་མ་འཁྲུགས་པ། བཞི་པ།
ཉ་ཤིའི་གསོ་སྦྱོང་གི་ཚེའོ། །ལྔ་པ་མཚམས་ནང་ངོ་། །དྲུག་པ་དགེ་སློང་མའི་ཆོས་
ཕུན་སུམ་ཚོགས་པ་དང་བསྟན་པ་སྤྱི་ལ་ཕན་པའོ། །གཞུང་དོན་ནི། དགེ་སློང་ཕམ་
པར་གྱུར་པའི་ལྟུང་བ་མ་བྱུང་བ་མདོ་སྡེ་དང་། འདུལ་བ་དང་མ་མོའི་ཚིག་དང་དོན་
གྱི་སྒོ་ནས་འཛིན་པ། བསྙེན་པར་རྫོགས་ནས་ལོ་ཉི་ཤུ་ལས་མི་ཉུང་བ། འདིས་གནས་
བརྟན་རྒྱལ་ཚབ་ལྟ་བུར་བསྒྲུབ་པ་ཡིན་ནོ། །མྱ་ངན་ལས་འདས་པའི་གྲོང་ཁྱེར་དུ་
འགྲོ་བ་དང་མཐུན་པའི་སྐད་སྨྲ་བ། དགེ་སློང་མ་ལ་ལུས་ཉེ་བར་གཞོལ་བ་ཕྱིར་བཅོས་
པར་བྱས་པ་དགེ་སློང་མའི་སྟོན་པར་བསྐོའོ། །ཉི་མ་གང་ལ་བསྐོ་ཞེ་ན། གསོ་སྦྱོང་
བཅོ་ལྔ་པ་ལ་བསྐོའོ། །འདིས་གསོ་སྦྱོང་བཅུ་བཞི་པ་ཡང་བསྡུས་ཏེ། གསོ་སྦྱོང་
བཅུ་བཞི་པ་ཞེས་བྱ་བ་ནི་ཟླ་བ་དེའི་ངོ་ལ་ཞག་གཅིག་ཆད་པས་འཇིག་རྟེན་གྱི་ཐ་སྙད་
ཀྱི་དབང་དུ་བྱས་ནས་བཅུ་བཞི་པར་བཤད་ཀྱི་དངོས་སུ་བཅུ་བཞི་པ་དེ་ཉིད་ཚེས་བཅོ་
ལྔ་ཡིན་པའི་ཕྱིར་རོ། །གསོ་སྦྱོང་ཞེས་སྨོས་པས་དགེ་འདུན་གྱིས་སྔར་གསོ་སྦྱོང་
བྱས་ནས་དེའི་འོག་ཏུ་དགེ་སློང་མའི་སྟོན་པ་བསྐོའོ། །ཕྱོགས་གང་དུ་བསྐོ་ན། མཚམས་
ཀྱི་ནང་དུའོ། །མདོ་སྡེ་འཛིན་པ་སོགས་མེད་ན་ཇི་ལྟ་བུ་བསྐོ་ཞེ་ན། མདོ་སྡེ་ལ་སོགས་
པ་འཛིན་པ་མེད་ན། སོ་སོ་ཐར་པའི་མདོ་ཁ་ཏོན་ཏུ་ཐོན་པ་བསྐོའོ། །དེ་ཡང་མེད་
ན་དགེ་སློང་མའི་ཕམ་པར་འགྱུར་པ་བརྒྱད་པོའམ་ལྕི་བའི་ཆོས་བརྒྱད་པོ་རྣམས་ཚིག་
དང་དོན་གྱི་སྒོ་ནས་སྟོན་ནུས་པ་བསྐོའོ། །དེ་ཡང་མེད་ན། དགེ་སློང་མའི་སྟོན་

པ་ཕྱི་མ་སྟེ། ཐ་མ་ནི་སྲིང་མོ་དག་ཅི་ཁྱོད་ཅག་དགེ་སློང་མའི་དགེ་འདུན་ལས་གཅིག་
ཏུ་བྱེད་པས་ཚོགས་སམ། ཕམ་པ་མ་བྱུང་ངམ། གཞན་ཡང་བྱིན་གྱིས་བརླབ་པ་
དང་བཤགས་པས་ཕྱིར་བཅོས་པས་ཡོངས་སུ་དག་གམ། ཕན་ཚུན་ལྟ་བ་མཐུན་ནམ།
འཐབ་མོ་ལ་སོགས་པའི་ཁ་ན་མ་ཐོ་བ་མེད་དམ། ཁྱེད་ཅག་ལ་དགེ་འདུན་གྱིས་མ་
བསྐོས་པའི་གང་ཟག་འགའ་ཞིག་ཐུག་ཐུབ་ཏུ་སྟོན་པར་མི་བྱེད་དམ། ཁྱེད་ཅག་ལ་
སྟོན་པའི་གང་ཟག་ནི་འགའ་ཞིག་དགེ་འདུན་ལས་འོང་ངོ༌། །ཁྱེད་ཅག་ལ་དགེ་སློང་
འགའ་ཡང་སྟོན་པར་མི་སྤྲོའོ། །ཞེས་བྱ་བ་ནི། ང་ཡང་དགེ་འདུན་གྱིས་ལས་ཀྱིས་
བསྐོས་ནས་འོངས་པར་ཟད་ཀྱི། རང་དགར་འོངས་པ་མིན་པས་གཞན་ཁྱེད་ཅག་
ལ་སྟོན་པར་སྤྲོ་བ་མེད་དོ་ཞེས་སྤ་བཀོང་པའི་ཚིག་ཡིན་ནོ། །ཁྱེད་ཅག་གི་གསོ་སྦྱོང་
དང་དགག་དབྱེ་བྱ་བའི་གདམས་ངག་དང་རྗེས་སུ་བསྟན་པ་ནི་དགེ་འདུན་ལས་འོང་
ངོ་། །སྲིང་མོ་དག་གིས་བསླབ་པ་ཡང་དག་པར་བླངས་པ་དག་བག་ཡོད་པར་སྒྲུབས་
ཤིག་ཅེས་བྱ་བ་དེ་སྟོན་ནུས་པ་བསྐོའོ། །ཉོན་མོངས་པ་མེད་པར་གནས་པ་སོགས་
མི་ཆོས་བླ་མའི་མཐུ་དང་ལྡན་པའི་དགེ་སློང་ནི་མ་བསྐོས་པར་སྟོན་པའི་ལྟུང་བ་འབྱིན་
པ་བོར་མ་གཏོགས་སོ། ། །
གཉིས་པ་རྣམ་གཞག་ལ་གཉིས་ལས། སྤྱི་དོན་ལ། གླེང་གཞི། མཉན་
ཡོད་དུ། དྲུག་སྡེས། གཏོགས་འདོད་ཀྱིས་དགེ་སློང་མ་ལ་མ་བསྐོས་པར་སྟོན་པའོ།།
རྒྱུ་མཚན་ཐུན་མོང་བ་དང་དགེ་སློང་མའི་ཆོས་ལ་གནོད་པའོ། །ཡན་ལག་ལ་བཞི་
ལས། གཞི་ལ་ཡུལ་དགེ་སློང་མ་རྫོགས་པའི་སྡོམ་པ་དང་ལྡན་པ། ལྟ་བ་མཐུན་
པ༑ མཚན་མི་མཐུན་པ། ཐ་སྙད་གསུམ་དང་ལྡན་པ། ལུས་རྟེན་དུ་རུང་བ་ཐ་
མལ་པར་གནས་པ། རྫུ་འཕྲུལ་ཅན་མིན་པ་བསམ་པ་ཐག་པ་ནས་ཉན་འདོད་པ།

དངོས་པོ་ལུང་གི་ཆོས་ཤོ་ལོ་ཀ་གཅིག་ཡན་ཆད་དུ་ལོངས་པ། བདག་ཉིད་སྟོན་པར་
མ་བསྐོས་སམ། བསྐོས་ཀྱང་ཡོན་ཏན་གང་རུང་དང་མི་ལྡན་པའམ། དགེ་འདུན་
དུ་མ་འོངས་པའི་ཚེ་གསོལ་བ་དང་། ཆོས་བླ་མའི་མཐུ་དང་མི་ལྡན་པ། ཀུན་སློང་
ཆོས་སྟོན་པར་འདོད་པ། སྦྱོར་བ་ངག་དྲུག་ལྡན་མཐར་ཐུག་དོན་གོ་བའོ། །གཞུང་
དོན་ནི། གང་བྱས་ན་མ་བསྐོས་པར་ཆོས་སྟོན་པའི་ལྟུང་བྱེད་དུ་འགྱུར་ཞེ་ན། སྟོན་
པར་བསྐོས་པ་ཡིན་ཀྱང་སྔར་བསྟན་པའི་ཡོན་ཏན་དེ་དག་ལས་གང་རུང་གཅིག་དང་
ཡང་མི་ལྡན་པ་དང་། མ་བསྐོས་པར་དགེ་སློང་མ་ལ་སྟོན་ན་ལྟུང་བྱེད་དུ་འགྱུར་
རོ༑ ༑དགེ་སློང་མའི་སྟོན་པར་སྔར་ལན་གཅིག་བསྐོས་པ་ནི། མ་བསྐོས་པ་ཉིད་
མིན་པས་ལན་གཅིག་བསྐོས་པས་དེས་ཇི་སྲིད་འཚོའི་བར་དུ་བསྟན་དུ་རུང་ལ། ཆོས་
བཤད་པར་གསོལ་བ་ཡང་དེ་དང་འདྲའོ། །གསུམ་པ་ནི། སྐོ་བར་བྱེད་པ་དགེ་འདུན་
དུ་མ་ལོངས་ཤིང་དགེ་སློང་མའི་སྟོན་པར་འོས་པ་ལ་དགེ་སློང་མ་རྣམས་ཀྱིས་ཆོས་
སྟོན་པར་གསོལ་ན་དེས་དགེ་སློང་མ་ལ་སྟོན་པ་ལ་ཉེས་པ་མེད་དོ། །དགེ་སློང་གང་
ལ་གསོལ་བ་འདེབས་པར་བྱེད་པའི་དགེ་སློང་མ་དེ་དག་ལ་ཡང་ཉེས་པ་མེད་དོ། །མ་
བསྐོས་པར་སྟོན་པའི་ལྟུང་བྱེད་དོ།། །།
གཉིས་པ་ཉི་མ་ནུབ་པ་ལ། སྤྱི་དོན་ལ། མཉན་ཡོད་དུ་དགའ་བྱེད་ཀྱིས་
བག་ཆགས་མ་བྱང་བས་སོ་སོར་མ་བརྟགས་པའོ། །རྒྱུ་མཚན་ཐུན་མོང་བ་དང་།
མ་དེ་དག་གཞན་གྱིས་འཇོམས་པའོ། །ཡན་ལག་ལ་བཞི་ལས། གཞི་ལ། ཡུལ་
དང་དངོས་པོ་འདྲ། གནས་འཇིགས་པ་དང་བཅས་པ། དུས་ཉི་མ་ནུབ་ནས་སྐྱ་རེངས་
མ་ཤར་བ། མཚན་ཐོག་ཐག་ཏུ་སྟོན་པའི་དུས་མིན་པའོ། །གཞན་གསུམ་འདྲའོ།།
གཞུང་དོན་ནི། ཉི་མ་ནུབ་ཀྱི་བར་དུ་ཆོས་སྟོན་པའི་ལྟུང་བྱེད་འདིའི་བྱེད་པ་པོ་གང་

ཞེ་ན། ཤེས་གཙོའོ། །གང་ལ་ཞེ་ན། ཉི་མས་ཁྱད་པར་དུ་བྱས་པའི་སྣང་བ་ནུབ་
པ་ཉིད་ལའོ། །མཚན་ཐོག་ཐག་ཏུ་ཆོས་སྟོན་པ་མ་གཏོགས་པར་ཉི་མ་ནུབ་ཀྱི་བར་
དུ་དགེ་སློང་མ་ལ་ཆོས་སྟོན་ན་ལྟུང་བྱེད་དོ། །ཐམས་ཅད་དུ་ལྟུང་བྱེད་དུ་འགྱུར་
རམ་ཞེ་ན། ཆོས་སྟོན་པ་དེའི་ཚེ་གལ་ཏེ་དགེ་འདུན་གྱི་གཙུག་ལག་ཁང་གི་སྒོ་ཕྱེ་
བ་དེ་ལྟ་བུའི་གཙུག་ལག་ཁང་གི་མདུན་ན་དགེ་སློང་མའི་དབྱར་ཁང་འདུག་ན་ཐག་
ཐོགས་མེད་པར་རང་གི་གནས་སུ་འཇུག་ཏུ་ཡོད་པས་ཉི་མ་ནུབ་ནས་སྟོན་ཀྱང་ལྟུང་
བ་མེད་ལ། དེ་ལྟ་བུ་མིན་པ་ཉི་མ་ནུབ་ནས་སྟོན་ན་ལྟུང་བྱེད་དོ། །འདི་ནི་མཚོན་
པ་ཙམ་སྟེ་ཐག་ཐོགས་མེད་པར་རང་གི་གནས་སུ་ཕྱིན་པར་རུང་བའི་གནས་གཞན་
དུ་ཡང་ཉི་མ་ནུབ་ཀྱི་བར་དུ་སྟོན་པ་ལ་ལྟུང་བ་མེད་དོ། །ཉི་མ་ནུབ་ཀྱི་བར་དུ་སྟོན་
པའི་ལྟུང་བྱེད་དོ།། །།
གསུམ་པ་ཟས་ཅུང་ལ་གཉིས་ལས། དང་པོ་བསླབ་བྱ་ནི། དགེ་སློང་མས་
ཆོས་འདྲི་བ་ལ་མི་འཇིགས་པར་བྱ་བའི་ཕྱིར་དགེ་སློང་ལ་ཟས་དབུལ་བར་བྱའོ། །རྒྱ་
ཆང་དང་། ཤོར་བུ་དང་། ལྕགས་ཕོད་དང་། ཤོར་བུ་ཁྲིའུ་ཡང་དགེ་སློང་ལ་དབུལ་
བར་བྱའོ། །དགེ་སློང་གིས་དགེ་སློང་མས་ཕུལ་བ་དེ་དག་བླང་བར་བྱའོ། །གཉིས་
པ་ཡན་ལག་གི་མཚན་ཉིད་ལ་གཉིས་ལས། སྤྱི་དོན་ལ། མཉན་ཡོད་དུ་ཉེར་དགས་
ཕྲག་དོག་ཉེས་པ་འཕྱས་འདོགས་པའོ། །རྒྱུ་མཚན་སྐུར་འདེབས་བཞིན། ཡན་
ལག་ལ་བཞི་ལས། གཞི་ལ། ཡུལ་དགེ་སློང་ཆོས་དྲུག་ལྡན་ཟང་ཟིང་ཙམ་གྱི་ཕྱིར་
ཆོས་སྟོན་པ་མིན་པའོ། །གོ་བྱ་ཐ་སྙད་ལྔ་ལྡན་ལུས་ཐ་མལ་བར་གནས་པ། རྒྱུད་
ཐ་དད་པ། ཀུན་སློང་སྐུར་བར་འདོད་པ། སྦྱོར་བ་ངག་དྲུག་ལྡན། མཐར་ཐུག་
དོན་གོ་བའོ། །གཞུང་དོན་ནི། གང་བྱས་ན་ཟས་ཅུང་ཟད་ཙམ་གྱི་ཕྱིར་དུ་སྟོན་

པའི་ལྟུང་བྱེད་དུ་འགྱུར་ཞེ་ན། དགེ་སློང་དགེ་སློང་མ་ལ་ཟས་ཅུང་ཟད་ཙམ་གྱི་ཕྱིར།
སྟོན་པ་དེ་ལྟར་གྱུར་པ་མིན་པ་ལ། ཟས་ཅུང་ཟད་ཙམ་གྱི་ཕྱིར་དགེ་སློང་མ་ལ་སྟོན་
ཏོ་ཞེས་སྨྲས་ན་ལྟུང་བྱེད་དུ་འགྱུར། བདེན་ན་ལྟུང་བ་མེད་དོ། །ཟས་ཅུང་ཟད་ཙམ་
གྱི་ཕྱིར་སྟོན་པའི་ལྟུང་བྱེད་དོ།། །།
ལྔ་པ་གོས་ཀྱི་གཞི་ལས་གྱུར་པ་ལ་གཉིས་ལས། བཟོ་བྱེད་པའི་སྤྱི་དོན། མཉན་
ཡོད་དུ་འཆར་ཀ་འདོད་ཆགས་སོགས། རྒྱུ་མཚན་ཐུན་མོང་བའོ། །ཡན་ལག་ལ་
བཞི་ལས། གཞི་ལ། ཡུལ་དགེ་སློང་མ་བརྒྱད་ལྡན་དངོས་པོ་གོས་རུང་ཚད་ལྡན།
དགེ་སློང་མ་དེ་ཉིད་ཀྱི་ཡིན་པ། དེས་བདག་ལ་ངག་གིས་བཅོལ་བ། སྔར་བཟོ་རྩོམ་
མ་བྱས་པ། ཀུན་སློང་བཟོ་བྱེད་འདོད་པ། སྦྱོར་བ་རྩོམ་པ། མཐར་ཐུག་བཟོ་
རྩོམ་རྫོགས་པའོ། །གཞུང་དོན་ནི། གོས་བྱེད་པའི་ལྟུང་བྱེད་ཀྱི་བྱེད་པ་པོ་གང་ཞེ་
ན༑ ཤེས་གཙོའོ། །གང་ལ་ན། གོས་བྱ་བའི་དགེ་སློང་མ་ཉེ་དུ་མིན་པ་ལའོ། །གང་
བྱས་ན་ལྟུང་བྱེད་དུ་འགྱུར་ཞེ་ན། གོས་འཚེམ་པར་བྱེད་ནའོ། །གོས་བྱེད་པའི་
ལྟུང་བྱེད་དོ།། །། །
གཉིས་པ་གོས་སྦྱིན་པ་ལ་གཉིས་ལས། སྤྱི་དོན་ལ། མཉན་ཡོད་དུ། ཚོང་
དཔོན་དགེ་སློང་གིས་ཆུང་མ་ལ་སྲེད་པའོ། །རྒྱུ་མཚན་འདྲ། ཡན་ལག་ལ་བཞི་
ལས། གཞི་ལ། ཡུལ་བརྒྱད་ལྡན། དགེ་སློང་མའི་དགེ་འདུན་ལ་གོས་འབུལ་བ་
ལེན་པ་སོགས་མིན་པ་རྫས་ཐ་དད་པ། དངོས་པོ་གོས་རུང་བ་ཚད་ལྡན་རང་གི་ཡིན་
པའོ། །བདག་ཉིད་དད་པ་ཅན་དང་སེམས་ཡངས་ཅན་མིན་པ་རུང་མི་རུང་བརྗེ་བའི་
ཕྱིར་མིན་པའོ། །ཀུན་སློང་སྟེར་བར་འདོད་པ། སྦྱོར་བ་སྟེར་བར་རྩོམ་པ། མཐར་
ཐུག་དེས་གོས་ལག་ཏུ་ཐོབ་པའོ། །གཞུང་དོན་ནི། གོས་སྦྱིན་པའི་ལྟུང་བྱེད་ཀྱི་བྱེད་

པ་པོ་གང་ཞེ་ན། ཤེས་གཙོའོ། །དགེ་སློང་མ་ཉེ་དུ་མིན་པ་ཉིད་ལའོ། །གོས་བྱིན་
ན་ལྟུང་བྱེད་དུ་འགྱུར་རོ། །ཐམས་ཅད་དུའམ་ཞེ་ན། དགེ་སློང་མའི་དགེ་འདུན་
ལ་གོས་འབུལ་བ་མིན་པར་མཛའ་གཅུགས་སོགས་ཀྱིས་སྦྱིན་པ་ལའོ། །དེ་མ་གཏོགས་
པ་གཞན་ཐམས་ཅད་ལ་བྱིན་ན་ལྟུང་བྱེད་དུ་འགྱུར་རམ་ཞེ་ན། དགེ་སློང་མ་གོས་
བོར་བརླག་བྱུང་བ་ལ་སྦྱིན་པ་དང་། ལེགས་པར་སྨྲ་བ་ལ་སྦྱིན་པ་དང་། བསྙེན་
པར་རྫོགས་པར་བྱེད་པ་ལ་སྦྱིན་པ་དང་། བརྗེ་བའི་ཕྱིར་སྦྱིན་པ་བཞི་པོ་ལ་ལྟུང་བ་མེད་ལ།
བཞི་པོ་དེ་མིན་པ་གཞན་ལ་བྱིན་པ་ལ་ལྟུང་བྱེད་དོ། །གོས་སྦྱིན་པའི་ལྟུང་བྱེད་དོ།། །།
གསུམ་པ་ལམ་གྱི་གཞི་ལས་གྱུར་པ་ལ་གཉིས་ལས། སའི་ལམ་ལ་གཉིས།
བསླབ་བྱ་དང་། རྣམ་གཞག་གོ །དང་པོ་ནི། དགེ་སློང་དང་དགེ་སློང་མ་ལམ་དུ་
འགྲོ་བས་ལམ་བརྒྱགས། རིན་པོ་ཆེ་ལྔའམ། རིན་པོ་ཆེར་སྨོས་པ་ལྔའམ། བཟའ་
བ་ལྔའམ། བཟའ་བར་སྨོས་པ་ལྔ་ལས་གང་འབྱོར་བ་བསྐུར་བར་བྱའོ། །སུས་བསྐུར་
ཞེ་ན། རྩེ་རྒོད་དང་རྩེ་རྒོད་མ་དང་། དགེ་ཚུལ་དང་དགེ་ཚུལ་མ་དག་གིས་འཁྱེར་
དུ་གཞུག་གོ །དགེ་སློང་དང་དགེ་སློང་མ་རྣམས་གཅིག་གི་ལམ་བརྒྱགས་གཅིག་
གིས་བསྐུར་དུ་རུང་ངོ་། །ཡང་དགེ་སློང་དང་དགེ་སློང་མ་རྣམས་གཅིག་གིས་གཅིག་
གི་བྱིན་ལེན་ཡང་བྱར་རུང་ངོ་། །དགེ་སློང་ལམ་དུ་འགྲོ་བ་དག་གིས་ཚངས་པ་མཚུངས་
པར་སྤྱོད་པ་ན་བ་ལམ་དུ་དོར་བར་མི་བྱའོ། །ནད་པ་དེ་བསྐུར་བར་བྱའོ། །དགེ་
སློང་མ་རྣམས་ཀྱིས་ཀྱང་དེ་བཞིན་དུ་ཚངས་པ་མཚུངས་པར་སྤྱོད་པ་ན་བ་ལམ་དུ་
མི་དོར་བ་དང་དེ་བསྐུར་བར་བྱའོ། །ནད་པ་བསྐུར་བ་དེ་ལ་དགེ་སློང་དང་དགེ་སློང་
མ་རྣམས་ཕན་ཚུན་གཅིག་གི་གྲོགས་གཅིག་གིས་བྱའོ། །ཇི་ལྟར་བྱ་ན། མཚན་
མི་མཐུན་པས་མགོ་ལོགས་ནས་བཟུང་ཞིང་། མཚན་མཐུན་པས་རྐང་པ་ལོགས་ནས་

གཟུང་བར་བྱའོ། །དགེ་སློང་དང་དགེ་སློང་མ་དག་གིས་ནད་པ་ཁྲིད་དེ་གྲོང་དུ་ཕྱིན་
པ་ན། ནད་པ་བཞག་ནས་གཞན་དུ་སོང་ཡང་ཉེས་པ་མེད་དོ། །ཐམས་ཅད་དུ་ཉེས་
པ་མེད་དམ་ཞེ་ན། ནད་པའི་སྨན་དང་ཟས་ལེགས་པར་སྦྱར་ཏེ་རང་བཞིན་མཚན་
མཐུན་པའི་ནད་གཡོག་གཅིག་ཀྱང་བཞག་ནས་སོང་པ་ལ་ཉེས་པ་མེད་དོ། །
རྣམ་གཞག་ལ་གཉིས་ལས། སྤྱི་དོན། མཉན་ཡོད་དུ། དྲུག་སྡེས། འདོད་
ཞེན་ནོ། །རྒྱུ་མཚན་ཐུན་མོང་བ་དང་། ཁྱིམ་ཐབ་ཡིན་ནོ་པའོ། །ཡན་ལག་ལ་
བཞི་ལས། གཞི་ལ། ཉེ་དུ་མིན་པ་མ་གཏོགས་བདུན་ལྡན། བདག་ཉིད་ལ་ཕན་
འདོགས་པ་མིན་པ་དང་འཐམས་པའོ། །ལམ་ས་ལ་བརྟེན་པ་རྒྱང་གྲགས་སུ་ལོངས་
པ་འཇིགས་པ་དང་བཅས་པ་མིན་པ། དུས་ཉི་མ་གཅིག་གི་དུས་ཡིན་པའོ། །ཀུན་
སློང་ལམ་གཅིག་ལ་འགྲོ་བར་འདོད་པ། སྦྱོར་བ་འགྲོར་རྩོམ་པའོ། །མཐར་ཐུག་
རྒྱང་གྲགས་ལས་འདས་པའོ། །གཞུང་དོན་ནི། གང་ལ་དགེ་སློང་མ་དང་ལྷན་ཅིག་
ལམ་དུ་འཇུག་པའི་ལྟུང་བྱེད་དུ་འགྱུར་ཞེ་ན། ཆོམ་རྐུན་པ་ལ་སོགས་པའི་འཇིགས་
པ་དང་བཅས་པའི་ལམ་ཉིད་དུ། སྔར་མ་འཐམས་པར་དགེ་སློང་མ་དང་འགྲོན་ཐབས་
གཅིག་ཏུ་ཞུགས་ཤིང་ལམ་ཐ་མི་དད་པར་འགྲོ་བ་ཉིད་མ་གཏོགས་པར་དགེ་སློང་གང་
དགེ་སློང་མ་གཅིག་དང་ཡང་ལྷན་ཅིག་འགྲོན་ཐབས་གཅིག་ཏུ་འགྲོགས་ཏེ་ལམ་ལས་
འདའ་ཞིང་འགྲོ་ན་ལྟུང་བྱེད་དོ། །ཇི་སྲིད་དུ་འདས་ན་ལྟུང་བྱེད་དུ་འགྱུར་ཞེ་ན། རྒྱང་
གྲགས་རེ་རེར་འདས་ན་ལྟུང་བྱེད་དག་རྒྱང་གྲགས་དེའི་ཕྱེད་རེ་རེར་ནི་སྦྱར་བའི་ཉེས་
བྱས་རེ་རེར་འགྱུར་རོ། །དགེ་སློང་མ་དང་ལྷན་ཅིག་འགྲོ་ན་ལམ་དུ་འཇུག་པའི་
ལྟུང་བྱེད་དོ།། །། །
གཉིས་པ་ཆུའི་ལམ་ལ་གཉིས་ལས་སྤྱི་དོན་ལ། ཆུའི་ལམ་ཞེས་དང་། འགྲམ་

གཉིས་འཇིགས་པ་དང་བཅས་པ་དང་། ཐད་ཀར་ཞེས་སྦྱར། གཞན་འདྲ། གཞུང་
དོན་ནི། གང་བྱས་ན་དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་དུ་འགྱུར་
ཞེ་ན། དགེ་སློང་གང་ཕ་རོལ་ཚུ་རོལ་གྱི་འགྲམ་གཉིས་བར་ཆད་བརྒྱད་གང་རུང་
གི་འཇིགས་པ་དང་བཅས་པ་ཉིད་མ་གཏོགས་པར་དགེ་སློང་མ་གཅིག་དང་ཡང་ལྷན་
ཅིག་སར་འཐམས་ཀྱང་རུང་མ་འཐམས་ཀྱང་རུང་དུས་ཅིག་ཅར་གྲུ་གཅིག་གིས་ཆུའི་
ལམ་ལས་འདའ་ཞིང་འགྲོ་ན་རྒྱང་གྲགས་རེ་རེར་དངོས་གཞི་རེ་རེ་དང་རྒྱང་གྲགས་
ཕྱེད་རེ་རེར་ཉེས་བྱས་རེ་རེ་འབྱུང་། ཐམས་ཅད་དུ་འགྱུར་རམ་ཞེ་ན། ཐད་ཀར་
ཕ་རོལ་ཏུ་འགྲོ་བ་མ་གཏོགས་པར་ཆུའི་རྒྱུན་ལས་བཟློག་ཕྱོགས་སམ་རྒྱུན་ཕྱོགས་སུ་
འགྲོ་བ་ལ་ལྟུང་བ་འདིར་འགྱུར་རོ། །དང་པོར་ཐད་ཀར་ཕ་རོལ་ཏུ་འགྲོ་བ་དེའི་ཕྱིར་
དུ་དགེ་སློང་མ་དང་ལྷན་ཅིག་ཏུ་གྱུར་ཞུགས་པ་ན་ཆུའི་གཞུང་ཡོ་བ་དང་། ཆུ་ཀླུང་
གི་འགྲམ་བཏིབ་ཆད་པ་དང་། རྦ་ཀློང་ཆུ་སྲུབས་ཆེན་པོ་གཅིག་ཏུ་འཁྱིལ་ཞིང་འཁྲུག་
པ་ལས་བཟུར་བ་དང་། རུས་སྐྱ་གྲུ་སྨད་ཀྱི་སྐྱ་བ་ཆེན་པོ་དང་། གདོས་པ་སྲོག་ཤིང་
ཆག་པ་དང་། རུས་སྐྱ་འཛིན་པ་རླུང་ཡོར་ཐོགས་པའི་དབང་གིས་གྲུའི་འཇུག་པ་
གཞན་རྒྱུན་ཕྱོགས་སམ་རྒྱུན་ལས་བཟློག་ཕྱོགས་སུ་ཚད་ལས་འདས་པར་སོང་ན་ཡང་
ཉེས་པ་མེད་དོ། །དགེ་སློང་མ་དང་ལྷན་ཅིག་གྲུར་འཇུག་པའི་ལྟུང་བྱེད་དོ།། །།
བཞི་པ་གནས་ཀྱི་གཞི་ལས་གྱུར་པ་ལ་གཉིས་ལས་འདུག་པའི་སྤྱི་དོན་ལ།
མཉན་ཡོད་དུ་འཆར་ཀ་འདོད་ཆགས་སོ། །རྒྱུ་མཚན་ཐུན་མོང་བའོ། །ཡན་ལག་
ལ་བཞི་ལས། གཞི་ལ། ཡུལ་བུད་མེད། མཚན་དོན་བྱེད་ནུས་པ། ཐ་སྙད་ཕྱེད་
དང་ལྔ་ལྡན། ལུས་བསྟེན་རུང་། རྫུ་འཕྲུལ་མ་ཐོབ་པ། ཉེ་དུ་མིན་པ། གྲོགས་
དང་མི་ལྡན་པ། ལུས་ཐ་མལ་བར་གནས་པ་བདག་ཉིད་ལ་ཕན་འདོགས་པ་མིན་པ།

འདུག་པའི་སྤྱོད་ལམ་ཅན། གནས་ཕྱོགས་དབེན་པ། སྐྱབས་བཅས་འདོམ་གང་
གི་ནང་ཡིན་པ། བདག་ཉིད་ཀྱང་འདུག་པའོ། །ཀུན་སློང་འདུག་པར་འདོད་པ།
སྦྱོར་བ་རྩོམ་པ། མཐར་ཐུག་རྐུབ་ཙོས་ཙམ་ས་ལ་བཞག་པའོ། །གཞུང་དོན་ནི།
གཅིག་པུར་འདུག་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། བུད་མེད་གྲོགས་མེད་
པ་གཅིག་པུ་ཉིད་དང་། སྐྱེ་བོ་མང་པོ་འགྲིམ་པའི་རྒྱུན་ལུགས་མེད་པ་ཉིད་ཀྱིས་ཕྱོགས་
དབེན་པ་ཉིད་དང་། རྩིག་པ་དང་རིབ་མ་དང་ཡོལ་བ་སོགས་ཀྱི་སྐྱབས་དང་བཅས་
པ་ཉིད་དང་། བུད་མེད་དང་བར་འདོམ་གང་བ་ཉིན་ནི་ལྟུང་བ་འདིའི་བྱེད་པ་པོ་ཡིན་
ནོ༑ ༑གང་ལ་དེ་དག་བྱེད་པ་པོ་ཡིན་ཞེ་ན། དགེ་སློང་དང་བུད་མེད་འདུག་པ་ལའོ།།
འདུག་པའི་ངོ་བོ་དེ་ནི། གཉིས་ཀས་རྐུབ་ཙོས་ཙམ་ས་ལ་བཞག་པའོ། །གཅིག་བུ་
འདུག་པའི་ལྟུང་བྱེད་དོ།། །།
གཉིས་པ་འགྲེང་བའི་སྤྱི་དོན་ལ། འགྲེང་བ་དང་། དགེ་སློང་མ་ཞེས་སྦྱར།
གཞན་རྣམས་འདྲ། གཞུང་དོན་ནི། བུད་མེད་གཅིག་པུའི་དོད་དུ། དགེ་སློང་མ་
ཞེས་སྦྱར། དེས་ན་དགེ་སློང་མ་གཅིག་པུ་ཉིད་དང་། སྐྱེ་བོའི་རྒྱུན་ལུགས་མེད་པ་
ཉིད་ཀྱི་ཕྱོགས་དབེན་པ་ཉིད་དང་། སྐྱབས་དང་བཅས་པ་ཉིད་དང་། བར་འདོམ་
གང་ཉིད་ནི་བྱེད་པ་པོ་དག་ཡིན་ནོ། །གང་ལ་བྱེད་པ་པོ་ཡིན་ཞེ་ན། འདུག་པ་ལའོ་
ཞེས་པའི་གནས་སུ་འགྲེང་བ་ལའོ་ཞེས་སྦྱར་རོ། །ར་ཊིར། བསོད་སྙོམས་ཀྱི་དོན་
དུ་འགྲེང་བ་ལ་སོགས་པ་སྦྱར་བའི་ཕྱིར་ཁྱིམ་པ་མོ་དང་ལྷན་ཅིག་གནས་པ་འདི་མི་
བཟུང་ངོ་ཞེ་དང་། ཊིཀྐར། འདིར་དགེ་སློང་མ་ཉིད་བྱེད་པ་པོ་ཡིན་གྱི་བུད་མེད་
ནི་མིན་ནོ་ཞེས་གསུངས། ཞུ་བར། འདུག་པ་དང་འདྲ་བར་གསུངས་སོ། །གཅིག་
པུ་འགྲེང་བའི་ལྟུང་བྱེད་དོ།། །།

ལྔ་པ་ཟས་ཀྱི་གཞི་ལས་གྱུར་པ་ལ་གཉིས་ལས་སྤྱི་དོན་མཉན་ཡོད་དུ། དྲུག་
སྡེས། ལྟོ་འདུན་རྒྱུ་མཚན་ཐུན་མོང་བ་དང་། གཞན་ལ་གནོད་པའོ། །ཡན་ལག་
ལ་བཞི་ལས། གཞི་ལ། ཡུལ་ཁྱིམ་པ་ཐ་སྙད་ལྔ་ལྡན། རྫས་ཐ་དད་པ། དངོས་པོ་
དུས་རུང་གི་བཟའ་བའམ་བཅའ་བ་རུང་བ་མགྲོན་གཅིག་གི་ཚད་དུ་ལོངས་པ་སྦྱིན་
བདག་དེ་ཉིད་ཀྱི་ཡིན་པ། བདག་ཉིད་ཀྱི་ཡང་དག་པ་མིན་པའི་ཡོན་ཏན་གྱིས་སྦྱོར་
དུ་བཅུག་པ། སྦྱོར་བྱེད་དགེ་སློང་མ་ཆོས་བརྒྱད་ལྡན། བདག་ཉིད་མགྲོན་དུ་མ་
བོས་སམ་བོས་ཀྱང་ལྷག་པ། ཀུན་སློང་ཟར་འདོད་པ། སྦྱོར་བ་ཟར་རྩོམ་པ། མཐར་
ཐུག་མགུལ་དུ་མིད་པའོ། །གཞུང་དོན་ནི། དགེ་སློང་མས་སྦྱོར་དུ་བཅུག་པ་ཟ་བའི་
ལྟུང་བྱེད་ཀྱི་བྱེད་པ་པོ་གང་ཞེ་ན། ཤེས་གཙོའོ། །གང་ལ་ཞེ་ན། དགེ་སློང་མས་
ཚིག་གིས་བཅོལ་ཞིང་ངག་གི་རྣམ་པར་རིག་བྱེད་ཀྱིས་སྦྱོར་དུ་བཅུག་པ་ཉིད་ལའོ།།
སྤྲིང་ཡིག་ལ་སོགས་པས་སྦྱོར་དུ་བཅུག་པ་ལ་ནི་ཉེས་བྱས་སོ། །ཇི་ལྟར་སྦྱོར་དུ་བཅུག་
པ་ལ་ཞེ་ན། དགེ་སློང་འདི་ནི་མདོ་སྡེ་ལ་སོགས་པ་འཛིན་པ་དང་། རྒྱུན་ཞུགས་
སོགས་འབྲས་བུ་ལ་གནས་པའོ་ཞེས་ཡང་དག་པ་མིན་པ་མི་བདེན་པའི་ཡོན་ཏན་བརྗོད་
པ་དག་གིས་སྦྱོར་དུ་བཅུག་ན་ལྟུང་བར་འགྱུར་གྱི། བདེན་ན་ལྟུང་བ་མེད་དོ། །གང་
ལ་སྦྱོར་དུ་བཅུག་ན་ཞེ་ན། དགེ་སློང་གང་སྦྱིན་བདག་གིས་སྔར་མགྲོན་དུ་མ་བོས་
པ་ལ་སྦྱོར་དུ་བཅུག་ནའོ། །མགྲོན་དུ་བོས་པ་ལ་ཡང་། སྦྱིན་བདག་གིས་སྔར་བཤམས་
པ་ལས་ལྷག་པའམ། དགེ་སློང་གཞན་ལས་ལྷག་པ་སྦྱོར་དུ་བཅུག་ནའོ། །ཅི་ཞིག་
སྦྱོར་དུ་བཅུག་པ་ལ་ལྟུང་བ་དེར་འགྱུར་ཞེ་ན། འབྲས་ཆན་ལ་སོགས་པའི་བཟའ་
བར་བྱ་བ་ལའོ། །ཡང་དག་པའི་ཡོན་ཏན་གྱིས་སྦྱོར་དུ་བཅུག་ན་ཅིར་འགྱུར་ཞེ་ན།
ཚུལ་ཁྲིམས་ནས་བརྩམས་ཏེ་དགྲ་བཅོམ་པའི་བར་གྱི་སྒྲུབ་པ་ཕུན་སུམ་ཚོགས་པ་ཡང་

དག་པར་བརྗོད་པས་སྦྱོར་དུ་བཅུག་པ་ལ་ཉེས་པ་མེད་དོ། །སྒྲུབ་པ་ཕུན་སུམ་ཚོགས་
པ་དེའི་ཐབས་ཐོས་པ་ཕུན་སུམ་ཚོགས་པ་ཡང་དག་པར་བརྗོད་པས་ཀྱང་སྦྱོར་དུ་བཅུག་
ན་ཉེས་པ་མེད་དོ། །ཅི་ཞིག་བསྒྲུབས་ན་དེ་དག་ལྟུང་བའི་བྱེད་པ་པོ་ཡིན་ཞེ་ན། ཟོས་
ནའོ། །ཟོས་པའི་ངོ་བོ་དེ་ནི། ཁར་བཅུག་པ་ཙམ་མིན་གྱི། མགུལ་པར་མིད་ན་
ཟོས་པ་དེ་ཡིན་ནོ། །དགེ་སློང་གིས་དགེ་སློང་གཞན་གྱི་དོན་དུ་སྦྱོར་དུ་བཅུག་པ་ཟོས་
ན༑ ན་སྨད་པ་ཉིད་དེ་ཉེས་བྱས་སོ། །དགེ་སློང་བསོད་སྙོམས་ལ་ཞུགས་པ་ན་དགེ་
སློང་མས་དགེ་སློང་འདི་ལ་བསོད་སྙོམས་བྱིན་ཅིག་ཅེས་ཟེར་བ་དགེ་སློང་གིས་བླངས་
ཏེ་ཟོས་ན་ཡང་ཉེས་བྱས་སོ། །དགེ་སློང་མས་སྦྱོར་དུ་བཅུག་པའི་ལྟུང་བྱེད་དོ།། །།
བཅུ་པ་བཞི་པ་ལ་ལྔ། ཚད་ལས་འདས་པའི་ལྟུང་བ་དང་། གནས་མིན་
པར་ཟོས་པའི་དང་། དུས་མིན་པ་དང་། ཆོ་ག་ལས་འདས་པའི་དང་། ཟས་བསོད་
པ་ལས་གྱུར་པའི་འོ། །དང་པོ་ལ་བཞི། ཉི་མ་གཅིག་ལ་བླངས་པ་ཚད་ལས་འདས་
པའི་དང༌། གནས་གཅིག་ཏུ་དང་། སྦྱིན་བདག་གཅིག་ལ་དང་། དམ་བཅའ་ཚད་
ལས་འདས་པའིའོ། །དང་པོ་ལ་གསུམ། བསླབ་བྱ། རྣམ་གཞག །ལྟུང་མེད་དོ།།
དང་པོ་ནི། དགེ་སློང་གིས་གཙུག་ལག་ཁང་དུ་མ་ཟད་ཁྱིམ་གཞན་དུ་ཡང་སྦྱིན་བདག་
གིས་ཟན་ལ་བོས་པ་དང་དུ་བླང་བར་བྱའོ། །དང་དུ་བླངས་ནས་ཟས་ལ་སོགས་པའི་
དུས་ཤེས་པར་བྱས་ཏེ་ཁྱིམ་གཞན་དེར་འཇུག་པར་བྱའི། ཧ་ཅང་སྔ་ཚོམས་སུ་འགྲོ་
བར་མི་བྱའོ། །ཁྱིམ་གཞན་དུ་མགྲོན་དུ་བོས་པ་དེའི་ཕྱིར་དུས་ལ་བབ་པར་གཎྜི་བརྡུངས་
ཏེ་གནས་བརྟན་རྣམས་ཀྱིས་རང་རང་གི་འཁོར་ལ་ཚང་མ་ཚང་བལྟ་བར་བྱའོ། །དགེ་
སློང་གློ་བུར་དུ་འོངས་པ་ལ་ནི་དགེ་འདུན་གྱི་གནས་བརྟན་གྱིས་བལྟ་བར་བྱའོ། །ནད་
ལ་སོགས་པའི་རྒྱུ་མེད་པར་ཁྲོ་བའམ། ལེ་ལོ་ལ་སོགས་པས་གྱ་ཚོམ་དུ་རང་གི་ཟན་

གཅད་པར་མི་བྱའོ། །ཁྱིམ་གཞན་དུ་མགྲོན་དུ་བོས་པ་ན་ཡོན་བདག་འདིར་དགེ་
འདུན་རྣམས་ཀྱིས་སྐོམ་བཏུང་བར་བྱའོ་ཞེས་སྐོམ་གྱི་ཕྱིར་གསོལ་བ་འདེབས་ན། དགེ་
སློང་རྣམས་ཀྱིས་ཅི་རན་ཙམ་དུ་བསྡུས་པར་བྱའོ། །
གཉིས་པ་ལ་གཉིས་ལས། སྤྱི་དོན། སྤོང་བྱེད་དུ། དྲུག་སྡེས། ཟས་ལ་
བསྡུ་བའོ། །རྒྱུ་མཚན་ལུས་ལ་གནོད་པ་དང་། སྦྱིན་བདག་སྔ་མ་མ་དད་པ་སོགས་
ཡན་ལག་ལ་བཞི་ལས། གཞི་ལ། ཡུལ་དེ་གཉིས། ཁྱིམ་པ་ཐ་སྙད་ལྔ་ལྡན་དེ་གཉིས་
ཕན་ཚུན་དང་། བདག་ཉིད་ལས་རྫས་ཐ་དད་པ། ནར་མར་སྦྱོར་བ་མིན་པ། བསམ་
པ་ཐག་པས་འབོད་པ་པོ་ཡིན་པའོ། །ཟས་དེ་གཉིས་བཟའ་བ་ལྔའི་ཁོངས་སུ་གཏོགས་
པ༑ རུང་བ་མགྲོན་བོས་ཀྱི་ཚད་དུ་ལོངས་པ། ཕན་ཚུན་ཁོངས་སུ་གཏོགས་པ་མིན་
པ༑ ཕྱི་མ་ལ་རྙེད་པ་མེད་པའོ། །བདག་ཉིད་ན་བ་ལས་བྱས་པ་ལམ་དུ་ཞུགས་པ་
སྲ་བརྐྱང་བཏིང་བ་དང་།བདག་ཉིད་ཀྱི་ཕྱིར་མིན་པར་དགེ་འདུན་བོས་པ་མིན་པའོ།།
དུས་མུ་གེའི་དུས་མིན་པ་དང་། ཉི་མ་གཅིག་ཡིན་པའོ། །ཀུན་སློང་སོགས་གསུམ་
གོང་དང་འདྲ། གཞུང་དོན་ལ་གཉིས་ལས། མདོར་བསྟན་ནི། ཡང་ཡང་ཟ་བའི་
ལྟུང་བྱེད་ཀྱི་བྱེད་པ་པོ་གང་ཞེ་ན། དགེ་སློང་གིས་ཉི་མ་གཅིག་ལ། དུས་ཅིག་ཅར་
རམ། རིམ་གྱིས་ཀྱང་རུང་སྟེ། གོས་ཀྱི་རྙེད་པ་མེད་པའི་མགྲོན་དུ་བོས་པ་གཉིས་
པ་རྙེད་པ་ནི་ལྟུང་བ་འདིའི་བྱེད་པ་པོ་ཡིན་ནོ། །གོས་ཀྱི་རྙེད་པ་མེད་པའི་མགྲོན་དུ་
བོས་པ་གཉིས་ཅིག་ཅར་དང་དུ་བླངས་ན་བཟའ་བའི་ཕྱིར་སྔ་ཕྱིར་སེམས་པ་ཡོད་ན།
གང་ཕྱིས་བཟའ་བར་སེམས་པ་དེ་ལས་ཉེས་བྱས་སུ་འགྱུར་ལ། དེ་ལྟར་སེམས་པ་
མེད་ན་ཕྱིས་བཟའ་བྱ་འགྲུབ་པར་འགྱུར་པ་དེ་ལ་ཉེས་བྱས་སུ་འགྱུར་ཞིང་། གང་
རུང་གཅིག་ལ་གོས་ཀྱི་རྙེད་པ་མེད་ན་གོས་ཀྱི་རྙེད་པ་མེད་པ་དེ་ལས་ཉེས་བྱས་སུ་འགྱུར་

རོ༑ ༑ཅི་ཞིག་ལ་མགྲོན་དུ་བོས་པ་རྙེད་ན་བྱེད་པ་པོ་ཡིན་ཞེ་ན། བཟའ་བར་བྱ་བ་
ལ་མགྲོན་དུ་བོས་པའོ། །བཟའ་བྱ་ཇི་ལྟ་བ་ལ་ཞེ་ན། འབྲས་ཆན་དང་ཟན་དྲོན་
དང་། ལྡེ་གུ་དང་ཤ་དང་སྣུམ་འཁུར་ཞེས་བྱ་བ་བཟའ་བ་ལྔའི་ཁོངས་སུ་གཏོགས་
པ་ལའོ། །གལ་ཏེ་མགྲོན་པོས་ཕྱི་མ་ལས་གཞན་སྔ་མ་དེ་ཡང་བཟའ་བ་ལྔའི་ཁོངས་
སུ་གཏོགས་པ་དེ་ཉིད་ཡིན་ན། མགྲོན་པོས་ཕྱི་མ་རྙེད་པ་དེ་བྱེད་པ་པོ་ཡིན་གྱི། མ་
ཡིན་ན་ལྟུང་བ་མེད་དོ། །དགེ་སློང་ཇི་ལྟ་བུ་ལ་བྱེད་པ་པོ་ཡིན་ཞེ་ན། ན་བ་མ་ཡིན་
པ་དང་། ལས་མ་བྱས་པ་དང་ལམ་དུ་མ་སོང་བ་ལ་བྱེད་པ་པོ་ཡིན་ནོ། །གནས་
སྐབས་གང་ལ་ལྟུང་བ་གང་གི་བྱེད་པ་པོ་ཡིན་ཞེ་ན། ཡིད་ཀྱིས་དང་དུ་བླངས་ན་བསྡམ་
བྱའི་ཉེས་བྱས་ཀྱི་བྱེད་པ་པོ་ཡིན་ལ། ཟ་བའི་མདུན་རོལ་ཏུ་འགྲོ་བ་ལ་སོགས་པ་ནི་
བཤགས་བྱའི་ཉེས་བྱས་སོ། །ཟོས་ཏེ་མགུལ་དུ་མིད་ན་དངོས་གཞིའི་བྱེད་པ་པོ་ཡིན་
ནོ༑ ༑རྒྱས་བཤད་ནི། གོས་ཀྱི་རྙེད་པ་ཞེས་སྨོས་ན་གོས་ཀྱི་ཚད་ཇི་ཙམ་ཞེ་ན། གོས་
ཀྱི་རྙེད་པ་དང་བཅས་པ་ལ་མགྲོན་དུ་བོས་པ་འདིར། གོས་གྱི་ཆུང་བའི་མཐར་གྱུར་
པའི་ཚད་ནི་ཁྲུ་གང་གི་ཁྱོན་ནོ། །དེ་ལས་ཆུང་བ་ནི་གོས་ཀྱི་རྙེད་པ་དང་བཅས་པ་
མིན་པས་དངོས་གཞིའི་བྱེད་པ་པོ་མིན་ནོ། །ལམ་གྱི་ཚད་ཇི་ཙམ་ཞེ་ན། ཇི་ཙམ་
དུ་སོང་བས་ཡང་ཡང་ཟ་བའི་ལྟུང་བར་མི་འགྱུར་བའི་ལམ་གྱི་ཚད་ནི་དཔག་ཚད་
ཕྱེད་དོ། །འདུས་ཤིང་ཟ་བ་ལ་སོགས་པ་གཞན་ལ་ཡང་ལྟུང་བར་མི་འགྱུར་བའི་ལམ་
གྱི་ཚད་ནི་དཔག་ཚད་ཕྱེད་དོ། །སྐམ་ལ་འགྲོ་བ་འདིར་རམ་གྲུར་འགྲོ་བ་ལ་ཡང་
ལམ་གྱི་ཚད་ནི་དཔག་ཚད་ཕྱེད་དོ། །གང་བྱས་པས་ཡང་ཡང་ཟ་བ་དང་། འདུས་
ཤིང་ཟ་བ་སོགས་ཀྱི་ཉེས་པར་མི་འགྱུར་བའི་ལས་ནི་ཕྱག་དར་རེ་ལྡེ་ཙམ་མམ། དཀྱིལ་
འཁོར་བ་མལ་ཙམ་ཡིན་ནོ། །ལས་དེ་ཡང་དགེ་འདུན་ནམ་མཆོད་རྟེན་གྱི་དོན་དུ་

ཡིན་ན་ལས་དེ་ཡིན་གྱི་གཞན་མིན་ནོ། །ཡང་ཡང་ཟོས་ཀྱང་ལྟུང་བར་མི་འགྱུར་
བའི་ན་བ་ཉིད་ཀྱི་ཚད་ནི་མགྲོན་དུ་བོས་པ་གཅིག་གིས་ནད་འཚོ་བར་མི་ནུས་པའོ།།
གསུམ་པ་ལྟུང་མེད་ནི། ཟས་ནར་མར་བཤམས་པ་ནི། མགྲོན་དུ་བོས་པ་ཉིད་མིན་
པས་གཞན་དུ་མགྲོན་དུ་བོས་པས་ཟོས་ནས་ཡང་བཤམས་པའི་ཟས་ནར་མར་ཟོས་
ཀྱང་སྐབས་འདིར་གཏོགས་པའི་ལྟུང་བ་མེད་དོ། །འཇིག་རྟེན་གྱི་ཐ་སྙད་ཀྱི་དབང་
ངམ་བཤེས་པའི་དབང་གིས་ཀུན་ཏུ་བལྟ་བ་སྟེ་སྤྱན་གཟིགས་ཙམ་ཟོས་པ་ཡང་མགྲོན་
དུ་བོས་པ་མིན་ནོ། །ཉིན་གཅིག་ལ་སྔར་གོས་དང་བཅས་པའམ་གོས་མེད་པའི་མགྲོན་
དུ་བོས་པ་རྙེད་ནས་དེའི་རྗེས་སུ་གོས་དང་བཅས་པའི་མགྲོན་དུ་བོས་པ་གཞན་ཡོད་
ན་ཟན་སྔ་མ་ལ་འགྲངས་པར་ཟོས་ནས་དེང་འདི་ལས་མི་ཟའོ་ཞེས་སྤོང་བ་བསྲུང་ཞིང་
ཟན་སྔ་མ་ལ་འཇུག་པར་བྱ་ཞིང་། དེ་ནས་ཕྱི་མ་ལ་འགྲོ་བར་བྱའི་ཟན་སྔ་མ་ལ་སྤངས་
་ན་ཕྱི་མར་སོང་ཡང་བཟའ་བར་མི་བྱའོ། །འདི་ལ་མཐོ་འཚམ་མོ་སྙམ་དུ་མཐོ་འཚམ་
པའི་བསམ་པས་མགྲོན་དུ་བོས་པ་ནི་བསམ་པ་ཐག་པས་མགྲོན་དུ་བོས་པ་ཉིད་མིན་
པར་འགྲོན་དུ་བོས་པ་གཞན་ཟ་བ་ལ་ཉེས་པ་མེད་དོ། །བྱིན་ལན་མ་བྱས་པ་དང་རྟ་
ཤ་སོགས་མི་རུང་བ་ལ་མགྲོན་དུ་བོས་པ་ཡང་མགྲོན་དུ་བོས་པ་ཉིད་མིན་ནོ། །དགེ་
སློང་གང་ལ་མགྲོན་དུ་བོས་པ་གཞན་ཡོད་པ་དེའི་ཕྱིར་དུ་དགེ་འདུན་སྤྱན་དྲངས་པ་
མིན་པར་སྤྱིར་དགེ་འདུན་སྤྱན་དྲངས་པ་ཡང་མགྲོན་བོས་ཅིག་ཤོས་མིན་ལ་དེའི་ཕྱིར་
དུ་ཡིན་ན་ནི་ཡིན་ནོ། །དགེ་སློང་ཁ་གཉིས་སུ་མགྲོན་དུ་བོས་པས། གཅིག་ཏུ་རང་
ཉིད་ཟ་ཞིང་གཞན་དུ་རབ་ཏུ་བྱུང་བ་སྡེ་ལྔ་པོ་འཇོག་པ་ཡང་། གང་དུ་ལྔ་པོ་བཞག་
པ་དེ་མགྲོན་དུ་བོས་པ་མིན་ནོ། །མགྲོན་དུ་བོས་པ་གཉིས་བྱུང་ན་གཅིག་ཏུ་ལྔ་པོ་འཇོག་
པ་དེ་ནི་ཆོས་དང་ལྡན་པ་ཉིད་དོ། །མགྲོན་དུ་བོས་པ་གཞན་ཡོད་ན་འཇོག་པ་གླང་

བ་ཡང་ཆོས་དང་ལྡན་པ་ཉིད་དོ། །མུ་གེ་བྱུང་ན་མགྲོན་དུ་བོས་པ་ཇི་སྙེད་བྱུང་བ་
བདག་གིར་བྱའོ། །དེའི་ཚེ་མགྲོན་དུ་བོས་པ་ཇི་སྙེད་བྱུང་བ་ཟོས་ན་ཡང་ལྟུང་བ་མེད་
དོ༑ ༑གང་ཟག་ལྔ་པོ་གཞན་ལ་བསོད་སྙོམས་ལྷག་པ་སྦྱིན་དུ་ཡང་རུང་ངོ་། །གལ་
ཏེ་གཞན་ལ་བྱིན་པས་སྦྱིན་པ་པོ་མངོན་པར་མི་དགའ་བར་འགྱུར་བ་ལྟ་ན། བདག་
ཉིད་ཀྱིས་ཁམ་གཉིས་སམ་གསུམ་ཟོས་པའི་འོག་ཏུ་ཁྱིམ་བདག །དགེ་སློང་འདི་བསོད་
སྙོམས་ཀྱིས་ཕོངས་པ་ཡིན་གྱི། རྗེས་སུ་ཡི་རང་བར་གྱིས་ཤིག་དང་འདི་ལ་སྦྱིན་པར་
བྱའོ། །ཞེས་སྦྱིན་བདག་མངོན་པར་དགའ་བར་བྱས་ནས་གཞན་ལ་སྦྱིན་ནོ། །ཡང་
ཡང་ཟ་བའི་ལྟུང་བྱེད་དོ།། །།
གཉིས་པ་གནས་གཅིག་ཏུ་བླངས་པ་ཚད་ལས་འདས་པ་ལ་གཉིས་ལས། སྤྱི་
དོན། མཉན་ཡོད་དུ། དྲུག་སྡེས། འདོད་ཞེན་དང་། འཐབ་ཀྲོལ་ལོ། །རྒྱུ་མཚན་
མུ་སྟེགས་ཅན་དང་འཐབ་རྩོད་དུ་འགྱུར་བ་དང་། མ་དད་པ་སོགས། ཡན་ལག་
ལ་བཞི་ལས། གཞི་ལ། གནས་དེའི་བདག་པོ་ཁྱིམ་པ་ཆོས་ལྔ་ལྡན་དེའི་མཆོད་གནས་
མུ་སྟེགས་ཅན་ཐ་སྙད་གསུམ་ལྡན་བཞིར་ལོངས་པ། གནས་ནི། གནས་ཀྱི་མཚན་
ཉིད་དུ་གྲུབ་པ། ཡ་མཚན་ཅན་སྤྱིའི་གནས་མིན་པ། དངོས་པོ་སྔ་མ་དང་འདྲ་བ་
འདུག་གནས་པ་དེ་ཉིད་ཀྱི་ཡིན་པའོ། །རྟེན་ནད་པ་དང་། བསྟབས་པ་མིན་པ། ཞག་
གཅིག་གནས་ཤིང་ཟན་གཅིག་ཟོས་པའོ། །གསུམ་འདྲའོ། །གཞུང་དོན་ནི། འདུག་
གནས་སུ་ཟ་བའི་ལྟུང་བྱེད་ཀྱི་བྱེད་པ་པོ་གང་ཞེ་ན། ཆོས་འདི་པའི་འདུག་གནས་
མིན་པ། མུ་སྟེགས་ཅན་གྱི་འདུག་གནས་སུ་གྱུར་པ། བདག་པོ་ཁྱིམ་པ་དང་བཅས་
པ༑ ཡ་མཚན་ཅན་ཕྱི་ནང་གི་རབ་བྱུང་ཐམས་ཅད་ཀྱི་མིན་པའི་འདུག་གནས་ནི་
ལྟུང་བ་འདིའི་བྱེད་པ་ཡིན་ནོ། །རྟེན་ཇི་ལྟ་བུ་ལ་བྱེད་པ་པོ་ཡིན་ཞེ་ན། མི་ན་བ་ལ་

བྱེད་པ་པོ་ཡིན་གྱི། །ན་བ་ནི་ཇི་སྲིད་འདོད་པར་འདུག་ཅིང་ཟོས་ཀྱང་ཉེས་པ་མེད་
དོ༑ ༑མི་ན་བ་ཡང་ཐམས་ཅད་ལ་མིན་གྱི་སྦྱིན་བདག་གིས་འདིར་བཞུགས་ལ་བསོད་
སྙོམས་གསོལ་ཅིག་ཅེས་གནས་སུ་བསོད་སྙོམས་མ་བསྟབས་པ་ལ་བྱེད་པ་པོ་ཡིན་གྱི།
བསྟབས་པ་ལ་ནི་ལྟུང་བ་མེད་དོ། །གང་བྱས་ན་འདུག་གནས་སུ་ཟ་བའི་ལྟུང་བྱེད་
དུ་འགྱུར་ཞེ་ན། དགེ་སློང་མི་ན་བས་དེ་ལྟ་བུའི་འདུག་གནས་སུ་སྦྱིན་བདག་གིས་
མ་བསྟབས་པར་ཉི་མ་གཉིས་པ་དེའི་བསོད་སྙོམས་ཟོས་ན་གང་གིས་ཟོས་པ་ལ་དངོས་
གཞིའི་བྱེད་པ་པོ་ཡིན་ནོ། །ཉི་མ་གཉིས་སུ་ཟན་མ་ཟོས་པར་གནས་ན་ཞག་ལོན་པ་
ལ་ཉེས་བྱས་ཀྱི་བྱེད་པ་པོའོ། །ཉི་མ་དང་པོ་ལ་གནས་པ་དང་ཟོས་པ་ལ་ནི་ལྟུང་བ་
མེད་དོ།ཆོས་འདི་པའི་མིན་པའི་ཡ་མཚན་ཅན་ཐམས་ཅད་ཀྱི་མ་ཡིན་པའི་འདུག་
གནས་དེའི་བདག་པོ་ཁྱིམ་པ་མངོན་གྱུར་དུ་མེད་པ་ཡང་ཉེས་བྱས་ཀྱི་བྱེད་པ་པོ་ཡིན་
་ནོ༑ ༑བསླབ་པའི་གཞི་འདི་ལ་རབ་ཏུ་བྱུང་བ་འདི་ལ་འདུག་གནས་ཀྱི་བདག་པོ་ཡིན་
པ་ནི། མུ་སྟེགས་ཅན་བདག་པོ་ཡིན་པའི་གནས་སུ་ཉི་མ་གཉིས་པ་ལ་ཟ་བ་དང་གནས་
པ་ལ་ཉེས་བྱས་སུ་འགྱུར་བ་དང་འདྲ་བར་ཉེས་བྱས་ཀྱི་བྱེད་པ་པོ་ཉིད་དོ། །ལྟུང་
བ་འབྱིན་པ་པོའི་ཉེ་དུས་བྱས་པའི་འདུག་གནས་ཡ་མཚན་ཅན་ཐམས་ཅད་ཀྱི་མིན་
པ་ཉིད་ཀྱང་བསོད་སྙོམས་གཅིག་ལས་ལྷག་པ་ཟ་བ་དང༌། ཞག་གཅིག་ལས་ལྷག་
པ་གནས་པ་ལ་ཉེས་བྱས་གྱི་བྱེད་པ་པོ་ཡིན་ནོ། །རྣམ་འབྱེད་རྩ་འགྲེལ་ལས་ལྟུང་
མེད་དུ་བཤད། ཚོགས་དེ་ཁ་ཡར་བའི་འདུག་གནས་ཀྱང་ལྟུང་མེད་དུ་གསུངས་པ་
ནི་དངོས་གཞིའི་ལྟུང་མེད་ལ་དགོངས་སོ། །སྐྱེ་བ་དང་ལྷུང་བཟེད་གཉིས་མ་གཏོགས་
པ་ལ་ཉེས་པ་ནི་རྣམ་འབྱེད་ཀྱི་ཐད་ཀས་བསྡུས་ལ། འདི་ནི་ཞུ་བ་ནས་འབྱུང་སྟེ། འདུག་
གནས་སུ་ཟ་བའི་ལྟུང་བྱེད་དོ།། །།

གསུམ་པ་སྦྱིན་བདག་གཅིག་ལ་བླངས་པ་ལ་གཉིས་ལས། སྤྱི་དོན་ནི། གླེང་
གཞི། མཉན་ཡོད་དུ། དྲུག་སྡེ་ལྟོ་ལ་གདུ་བའོ། །རྒྱུ་མཚན་ཧ་ཅང་ཚོད་མི་འཛིན་
པར་བླངས་པས་གནོད་པ་སོགས། ཡན་ལག་ལ་བཞི་ལས། གཞི་ལ། ཡུལ་ཁྱིམ་
པ་ལྔ་ལྡན་ཡོངས་སུ་སྤུགས་པ་དང་། ཅི་བདེར་སྟོབས་པ་མིན་པའོ། །དངོས་པོ་
འདྲ་བ་ལས། བྲེ་ཕྱེད་དང་ལྔ་ལས། བྲེ་ཕྱེད་དམ། ཕུལ་ཕྱེད་དང་ལྔ་ཡན་ཆད་དེ།
ཞུ་བར། བཙུན་པ། དགེ་སློང་གིས་དྲུག་ཕུལ་ཕྱེད་དང་ལྔས་ལྷག་པ་ལ་ལྷག་པར་
ཤེས་ཏེ་བླངས་ན་ཅིར་འགྱུར་ལྟུང་བའོ། །ཞེས་གསུངས་པའི་ཕྱིར་རོ། །གཡོས་
སུ་བྱས་པའོ། །གནས་མནོས་པ་དེ་ལས་གཞན་པའོ། །སྦྱོར་བ་ངག་དྲུག་ལྡན་མཐར་
ཐུག་མགུལ་དུ་མིད་པའོ། །གཞུང་དོན་ལ་གསུམ། ལྟུང་བ་རྣམ་གཞག །ལྟུང་
མེད། བསླབ་བྱའོ། །དང་པོ་ནི། ལྷུང་བཟེད་དོ་གསུམ་ཙམ་ལས་ལྷག་པར་ལེན་
པའི་ལྟུང་བྱེད་འདིའི་བྱེད་པ་པོ་གང་ཞེ་ན། སྟོབས་པའི་བསོད་སྙོམས་བྱེད་པ་པོ་ཡིན།
ཇི་ལྟར་སྟོབས་པའི་ཞེ་ན། ལྷུང་བཟེད་འདི་སྙེད་ཅིག་བཞེས་ཤིག་ཅེས་ཚད་ཡོངས་
སུ་མ་སྦགས་པར་སྟོབས་པ་བྱེད་པ་པོ་ཡིན། གལ་ཏེ་ཡོངས་སུ་བཅད་ནས་སྟོབས་
ན་ཆོས་ལྡན་གྱི་དགོས་པ་ཡོད་ན་ལྷུང་བཟེད་བརྒྱ་བླངས་ཀྱང་ཉེས་པ་མེད་དོ། །དེ་
ཐམས་ཅད་བྱེད་པ་པོ་ཡིན་ནམ་ཞེ་ན། ཇི་ཙམ་དགོས་པ་བཞེས་ཤིག་ཅེས་ཅི་བདེར་
མ་བྱས་པ་དེ་བྱེད་པ་པོ་ཡིན་གྱི། ཅི་བདེར་བྱས་པ་བླངས་ན་ཉེས་པ་མེད་དོ། །གང་
གིས་སྟོབས་པའི་བསོད་སྙོམས་ཤེ་ན། ཁྱིམ་པ་སྟོབས་པའི་བསོད་སྙོམས་དེ་བྱེད་པ་
པོ་ཡིན་ནོ། །བསོད་སྙོམས་ཇི་ཙམ་ཞིག་བྱེད་པ་པོ་ཡིན་ཞེ་ན། བསོད་སྙོམས་ལྷག་
པ་དེའི་བྲེའུ་ཆུང་དག་གི་ཚད་ནི། འབྲས་ཐུག་པོ་ཆེ་མ་ག་དྷའི་བྲེའུ་ཆུང་ཕྱེད་དང་
ལྔ་བཙོས་པ། ཚོད་མ་མ་གཏོགས་པ་ལས་ལྷག་པའི་བསོད་སྙོམས་ནི་བྱེད་པ་པོ་ཡིན་

ནོ༑ ༑དགེ་སློང་གྲོགས་ཇི་སྙེད་ཡོད་པ་རེ་རེས་ཀྱང་དེ་ཙམ་བླང་ངམ་ཞེ་ན། གྲོགས་
ཇི་སྙེད་ཡོད་པའི་སྐལ་བ་དང་ཡང་བཅས་པ་ཡིན་གྱི། དེ་ལས་ལྷག་པ་མི་བླང་ངོ་།།
ལྷག་པ་དེ་གང་གི་ཚེ་བྱེད་པ་པོ་ཡིན་ཞེ་ན། མགུལ་དུ་མིད་ནས་ཟོས་པ་ན། ལྟུང་
བའི་བྱེད་པ་པོ་ཡིན། ཟོས་པ་ཐམས་ཅད་བྱེད་པ་པོ་ཡིན་ནམ་ཞེ་ན། གང་དུ་བསྟབས་
པ་དེ་ནས་མནོས་ཏེ་ཁྱེར་ནས་ཟོས་ན་ཡིན་གྱི། དེ་ཉིད་དུ་འདུག་ནས་ཟོས་ན་ལྟུང་
བ་མེད་དོ། །བསོད་སྙོམས་ལྷག་པ་མནོས་པ་དེ་ལ་ནི་སྦྱོར་བའི་ཉེས་བྱས་ཀྱི་བྱེད་
པ་པོ་ཡིན་ནོ། །རང་གིས་བསྐོས་པ་གཞན་གྱིས་མནོས་པ་ཟོས་ན་ཡང་ཉེས་བྱས་ཀྱི་
བྱེད་པ་པོ་ཡིན་ནོ། །གཉིས་པ་ནི། མནོས་པ་ལས་གཞན་མ་མནོས་པར་དེ་ཉིད་དུ་
ཟ་བ་ལ་ནི་ལྟུང་བ་མེད་དེ། འབྲས་ལ་སོགས་པ་རྡོ་འཐག་སོགས་ལས་སུ་མ་བྱས་
པ་མནོས་ཏེ་ཟ་བ་ལ་ཡང་ལྟུང་བ་མེད་དོ་དེ་ལ་སྐབས་འདིའི་ཉེས་པ་མེད་པ་ཡིན་གྱིས།
འབྲུ་ཙམ་པ་ལེན་པའི་ཉེས་པ་གཞན་ནི་ཡོད་དོ། །གསུམ་པ་ནི། བླང་བར་བྱ་བ་
བྲེའུ་ཆུང་ཕྱེད་དང་ལྔ་བཙོས་པ་ཚོད་མ་དང་བཅས་པ་རང་ཟ་བ་ལས་གལ་ཏེ་མང་
བ་ཉིད་ཡིན་ན། དགེ་སློང་དག་ལ་བགོ་བཤའ་བྱའོ། །མ་ལྷག་ན་མ་བགོས་ཀྱང་
ཉེས་པ་མེད་དོ། །ལྷུང་བཟེད་དོ་གསུམ་ཙམ་ལས་ལྷག་པར་ལེན་པའི་ལྟུང་བྱེད་དོ།། །།
བཞི་པ་དམ་བཅའ་ཚད་ལས་འདས་པ་ལ་གཉིས། སྤངས་པ་ཟ་བ་དང་།
སྟོབས་པའོ། །དང་པོ་ལ་བཞི། བསླབ་བྱ། སྤངས་བའི་མཚན་ཉིད་ཞར་བྱུང་དང་
བཅས་པ། ལྷག་པོར་གྱི་མཚན་ཉིད་བསླབ་བྱ་དང་བཅས་པ། ཡན་ལག་གི་མཚན་
ཉིད་དོ། །དང་པོ་ནི། འདོད་ཁམས་པ་ཁམ་ཟས་ཀྱིས་འཚོ་བར་བྱ་དགོས་པས། ཟས་
ཅི་ཙམ་གྱིས་བཀྲེས་པའི་སྡུག་བསྔལ་སེལ་བར་ནུས་པའི་ཆོག་པ་བཟའ་བར་བྱའོ།།
གཞི་དེར་ཟས་བཟའ་བར་བརྩམས་པ་བྱིན་ལེན་བྱས་ཤིང་དེར་བཟའ་བར་སེམས་ཏེ་

འདུག་པས་ཆོག་པར་མ་ཟོས་པར་རྐྱེན་དགོས་ཁྱད་པར་ཅན་མེད་པར་མཁན་སློབ་
མཐོང་བ་ལ་སོགས་པ་ཙམ་གྱིས་ལྡང་བར་མི་བྱའོ། །དགེ་ཚུལ་ལའང་ཟས་ཟ་བའི་
དགག་བྱ་ཡོད་པས་ཉེས་བྱས་ཡིན་གསུང་། ཇི་ཙམ་གྱིས་ཟས་བརྩམས་པ་ཡིན་ཞེ་
ན༑ ཐ་ན་ལན་ཚྭ་ཡན་ཆད་བཟའ་བ་དང་བཅའ་བར་བྱ་བ་གང་ཡང་རུང་བ་ཅུང་
ཟད་ཅིག་བྱིན་ལེན་བྱས་ཏེ་བླངས་ན་ཟས་བརྩམས་པའི་རྣམ་པ་དེ་ཡིན་ནོ། །གཉིས་
པ་ནི། འོག་ནས་སྤངས་པ་ཞེས་འབྱུང་བའི་སྤངས་པ་ནི། ཕྱོགས་གང་དུ་འདུག་
པའི་གནས་བཏང་བའོ། །གང་གི་འདུག་པའི་གནས་ཤེ་ན། ཟ་བ་པོ་དགེ་སློང་གི་
འདུག་པའི་གནས་སོ། །འདུག་པ་ཇི་ལྟ་བུ་ཞེ་ན། རྩ་བ་དང་། སྡོང་བུ་དང་མེ་
ཏོག་དང་འདབ་མ་དང་འབྲས་བུ་ལ་སོགས་པ་བཅའ་བར་བྱ་བ་དང་། འབྲས་ཟན་
དང་ཟན་དྲོན་ལ་སོགས་པའི་བཟའ་བར་བྱ་བའི་ཟས་བརྩམས་པའོ། །ཇི་ཙམ་གྱིས་
ཟས་བརྩམ་པའི་རང་བཞིན་གྱིས་འདུག་པའི་གནས་བཏང་བ་ཡིན་ཞེ་ན། རྩ་བ་དང་
སྡོང་བུ་དང་འདབ་མ་དང་མེ་ཏོག་དང་འབྲས་བུ་བཅའ་བར་བྱ་བ་དག་དང་། ཐུག་
པ་ལས་གཞན་པ་བཟའ་བར་བྱ་བ་རུང་བ་མི་རུང་བ་དང་མ་འདྲེས་པ་རང་ལ་བྱིན་
ལེན་སྟོབས་པ། བྱིན་ལེན་བྱ་བའི་ཟས་འཐོབ་པའི་ཕྱོགས་ན་འགྲེང་བ་སྤང་བར་བྱས་
ན་འདུག་པའི་གནས་བཏང་བ་ཡིན་ནོ། །རྩ་བ་ལ་སོགས་པའི་བཅའ་བ་དང་། ཐུག་
པ་སྤངས་བས་བཟའ་བར་བྱ་བ་སྤངས་པར་མི་འགྱུར་གྱི། བཟའ་བ་ལྔ་པོ་སྤངས་
ན་བཅའ་བ་ལ་སོགས་པ་ཐམས་ཅད་སྤངས་པ་ཡིན་ནོ། །གཞན་ལ་གསོལ་ཅིག་ཅེས་
སྨྲས་ན་ཡང་སྤངས་བ་དེ་ཡིན་ནོ། །ཟས་འབྲིམ་མཁན་ལ་མར་སོང་ཞིག་ཅེས་སྨྲས་
ན་ཡང་སྤངས་པ་ཡིན་ནོ། །ཁོ་བོས་འཚལ་ལགས་ཏེ་ཟོས་ཟིན་ཏོ་ཞེས་བྱ་བས་ཀྱང་
སྤངས་པ་ཡིན་ནོ། །རེ་ཞིག་གཞན་བྲིམས་ཤིག་ཅེས་སོགས་རེ་ཞིག་གི་སྒྲ་ཉེ་བར་

སྦྱར་ན་ནི་སྤངས་པ་མིན་ནོ། །རེ་ཞིག་ཆོག་གོ་ཞེས་བའི་སྒྲ་སྦྱར་ན་ཡང་སྤངས་པ་
མིན་ནོ། །ཐུག་པ་ཞེས་སྨྲས་ན། ཐུག་པ་དང་སྐྱོ་མ་ལ་ཁྱད་པར་ཅི་ཡོད་ཅེ་ན། ཁ་
བཟར་བཙུགས་པ་ན་གྱེན་དུ་འགྲེང་དུ་མི་བཏུབ་པ་ཉིད་ཀྱི་ཐུག་པ་དག་ན་ཐུག་པ་ཉིད་
དོ༑ ༑སྐྱོ་མ་གང་གི་སྟེང་དུ་སོར་མོ་ལྔ་བཞག་པའི་རྗེས་མི་མངོན་པ་དེ་ནི་སྐྱོ་མའོ།།
དགེ་སློང་ལ་འགའ་ཞིག་གིས་མཐོ་འཚམ་པས་བྱིན་ལེན་སྟོབས་པ་ནི། བྱིན་ལེན་
སྟོབས་པ་ཉིད་མིན་པས་དགེ་སློང་གིས་དེ་ཤེས་ནས་འདི་མི་དགོས་ཤེས་སྤངས་པས་
ཀྱང་བཏང་བར་མི་འགྱུར་རོ། །
གསུམ་པ་ལྷག་བོར་གྱི་མཚན་ཉིད་ལ་གཉིས་ལས། སྤྱི་དོན། ཡུལ་དགེ་
སློང་ཆོས་དྲུག་ལྡན། དངོས་པོ་དུས་རུང་གི་བཟའ་བའམ་བཅའ་བ་རུང་ཚད་ལྡན་
བྱིན་ལེན་ཅན་ལྷག་བོར་བྱས་མ་ཟིན་པ། གནས་བྱིན་ལེན་བཞིན། བདག་ཉིད་སྤངས་
པ་ཡོངས་རྫོགས་ཡིན་པ། ནད་པ་དང་མུ་གེ་བྱུང་བ་མིན་པའོ། །བསམ་པ་ནི་ལྷག་
བོར་བྱེད་པར་འདོད་པ། ཆོ་ག་ནི་སྤྱོད་ལམ་བསྟེན་པ་སོགས་བྱས་ཏེ། ཚེ་དང་ལྡན་
པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བ། འཚལ་མ་འཚལ་
ལགས་ཤིང་སྤངས་ཏེ་ཡོངས་སུ་རྫོགས་ཤིང་མཐར་ཐུག་པར་བགྱིས་པ་ལས་བཅའ་
བ་དང་བཟའ་བ་རྙེད་ཅིང་འཚལ་བར་འཚལ་ན་ལྷག་བོར་བགྱིས་ཏེ་བདག་ལ་སྩལ་
དུ་གསོལ། ཞེས་ལན་ཅིག་བརྗོད། ཡུལ་དེས་སྤངས་ན་མི་ཟ། མ་སྤངས་ན་ཁམ་
གཉིས་སམ་གསུམ་ཟོས་ནས་སྤོང་བའི་ཚིག་བརྗོད་དོ། །སྒྲ་དོན། ལྷག་མར་བྱས་
ཤིང་བོར་བས་ན་ལྷག་བོར་རོ། །དགོས་པ་སྤངས་ཟའི་ཉེས་པ་མི་འབྱུང་བ་དང་བཅས་
པའི་ས་མཚམས་ཟིན་པའོ། །གཞུང་དོན་ནི། ཡུལ་རྟེན་གཉིས་ཀ་ཆུ་དང་ནམ་མཁའ་
སོགས་མཚམས་ཀྱི་ཕྱི་རོལ་ན་འདུག་པ་དང་། ཟས་མི་འཐོབ་པའི་ཕྱོགས་ན་འདུག་

པ་དང་། གློ་དང་རྒྱབ་ལ་སོགས་པ་མདུན་མིན་པ་ན་འདུག་པ་ལས་ལྷག་བོར་བྱ་བ་
མི་འབྱུང་སྟེ། ལྷག་བོར་མི་འཆགས་སོ། །ལྷག་བོར་བྱ་བའི་ཟས་གང་ཟག་དེས་
ལག་ཏུ་མ་བླངས་པ་ལ་ཡང་ལྷག་བོར་བྱ་བ་མི་འབྱུང་ངོ་། །ཟས་རུང་བ་མིན་པ་གསོག་
འཇོག་བྱས་པ་སོགས་དང་། དེ་དང་འདྲེས་པ་ལ་ལྷག་བོར་མི་བྱ་བ་ཉིད་དོ། །སུས་
ལྷག་བོར་བྱ་ཞེ་ན། དགེ་སློང་གང་གིས་ཟས་ཀྱི་གནས་མ་བཏང་བས་ལྷག་བོར་བྱ་
བ་ཉིད་དོ། །འདི་ལས་གཞན་པའི་ཟན་མི་ཟའོ་ཞེས་མི་ཟ་བར་བརྟག་པ་བྱས་པས་
ཀྱང་ལྷག་བོར་བྱའོ། མ་གསོལ་བས་ཀྱང་བྱ་འམ་ཞེ་ན། གསོལ་བས་ལྷག་བོར་
བྱ་བ་ཉིད་དོ། །ལྷག་བོར་བྱེད་པས་ལྷག་བོར་ཇི་ལྟར་བྱ་ཞེ་ན། ཁྱོད་ཀྱིར་གྱུར་གྱི་
བཞུད་ཅིག་ཅེས་བྱ་བའི་ཚིག་གིས་བྱའོ། །ཁ་ཅིག་ནི། ཅི་བདེར་གསོལ་ཅིག་ཅེས་
བྱ་བའི་ཚིག་བརྗོད་པར་བྱ་ཞེས་ཟེར། དེ་གཉིས་གང་གིས་བྱས་ཀྱང་རུང་ངོ་། །ཚིག་
ཁོ་ནས་ལྷག་བོར་བྱའམ་ཞེ་ན། ཁམ་གཉིས་སམ་གསུམ་ཟོས་ནས་དེའི་འོག་ཏུ་སྔར་
གྱི་ཚིག་བརྗོད་དེ་དོར་བར་བྱའོ། །ཟས་ཀྱི་བྱ་བ་བཏང་བས་ཀྱང་བཟའམ་ཞེ་ན། ཟས་
ཀྱི་བྱ་བ་བཏང་བས་ནི་བཟའ་བར་མི་བྱ་བར་སྔར་གྱི་ཚིག་གང་རུང་གིས་ལྷག་བོར་
བྱའོ། །ལྷག་བོར་བྱས་པའི་ཟས་དགེ་སློང་གཅིག་གིས་བླངས་པ་དེ་དགེ་སློང་གཞན་
གྱིས་ཀྱང་བཟའ་བར་བྱ་སྟེ། ཚངས་པ་མཚུངས་པར་སྤྱོད་པ་རྣམས་ཆོ་ག་མཚུངས་
པའི་ཕྱིར་རོ། །
བཞི་པ་ཡན་ལག་གི་མཚན་ཉིད་ལ་གཉིས་ལས། སྤྱི་དོན། མཉན་ཡོད་དུ་
དྲུག་སྟེ། བསླབ་པ་ལ་གཡེལ་བ་དང་མ་གུས་པ་ཉེས་པ་ཟས་སྤངས་པ་ཟ་བར་བྱེད་
པའོ། ། རྒྱུ་མཚན་དམ་བཅས་པ་དང་འགལ་བས་ཡ་རབས་ཀྱི་ཚུལ་དང་འགལ་བ་
སོགས་ཡན་ལག་ལ་བཞི་ལས། གཞི་ལ། དངོས་པོ་དུས་རུང་གི་བཟའ་བའམ་བཅའ་

བ་རུང་ཚད་ལྡན། ལྷག་བོར་མ་བྱས་ཤིང་དཀོན་ཟས་མིན་པའོ། །བདག་ཉིད་སྤངས་
པ་ཡོངས་རྫོགས་ཡིན་ཞིང་ནད་པ་དང་མིད་པ་གཉིས་པ་མིན་པའོ། །དུས་སྤངས་
པའི་ཉིན་མཚན་གྱི་དུས་ཡིན་པ་དང་མུ་གེའི་དུས་མིན་པའོ། །ཀུན་སྤོང་ཟ་བར་འདོད་
པ༑ སྦྱོར་བ་ཟེར་རྩོམ་པ། མཐར་ཐུག་མགུལ་དུ་མིད་པའོ། །གཞུང་དོན་ནི་ཤེས་
གཙོའོ། །གང་ལ་ཞེ་ན། བདག་ཉིད་སྤངས་པ་ཡོངས་སུ་རྫོགས་པ་ཉིད་དང་། ཟས་
ལྷག་བོར་མ་བྱས་པ་ཉིད་དག་ལའོ། །ཅི་ཞིག་བསྒྲུབ་ན་བྱེད་པ་པོ་ཡིན་ཞེ་ན། ཟོས་
ནའོ། །གང་ཟོས་ན་ཞེ་ན། ཟས་དུས་རུང་གི་བཟའ་བ་དང་བཅའ་བ་ཙམ་མོ། །ཊིཀྐར།
ཤ་ཁ་ར་ལ་སོགས་པ་དག་ལ་ཐལ་བར་མི་འགྱུར་ཏེ། སྤྱིར་བཏང་བ་དང་དམིགས་
ཀྱིས་བསལ་བའི་ཚུལ་གྱིས་དུས་མིན་པར་ཟ་བ་ལ་སོགས་པ་བཞིན་ནོ། །སྟན་གཅིག་
པའི་སྦྱངས་པའི་ཡོན་ཏན་ཡང་དག་པར་བླངས་པའི་དགེ་སློང་གིས་སྤངས་པ་ཉིད་
ཡིན་ཡང་རུང་སྤངས་པ་ཉིད་མིན་ཡང་རུང་སྟེ། ཟོས་ཟིན་ཕན་ཆད་ལྷག་བོར་བྱས་
ཀྱང་རུང་ལྷག་བོར་མ་བྱས་ཀྱང་རུང་བཙའ་བར་བྱ་བ་དང་བཟའ་བར་བྱ་བ་དག་
བཟའ་བར་མི་བྱ་སྟེ། ཟོས་ན་ཡི་དམ་རལ་བར་འགྱུར་རོ་ཞེས་གསུངས། སྟན་
གཅིག་པའི་ཟས་ཀྱི་ལྟུང་བྱེད་དོ།། །། །
གཉིས་པའི་སྤྱི་དོན་ལ། མཉན་ཡོད་དུ། རྒན་ཞུགས། ཉོན་མོངས་པ་ཉེས་
རྩོམ་མོ། །རྒྱུ་མཚན་ཡུལ་དེ་ལ་མཐོ་འཚམས་པ་དང་མ་དད་པའོ། །ཡན་ལག་
ལ་བཞི་ལས། གཞི་ལ། ཡུལ་དགེ་སློང་ཆོས་དྲུག་ལྡན། སྤངས་པ་ཡོངས་རྫོགས་
ནད་པ་མིན་པའོ། །དངོས་པོ་དང་དུས་འདྲ། ཀུན་སློང་སྟོབས་པར་འདོད་པ། སྦྱོར་
བ་སྟོབས་པར་རྩོམ་པ། མཐར་ཐུག་དོན་གོ་བའོ། །གཞུང་དོན་ནི། སྤངས་པ་ལ་
སྟོབས་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། ཤེས་གཙོའོ། །སྤངས་པ་ཉིད་དང་

ལྷག་བོར་མ་བྱས་པ་ཉིད་དག་ལའོ། །སྟོབས་ནའོ། །དགེ་སློང་ལའོ་ཞེས་སྦྱར། སྤངས་
པ་ལ་སྟོབས་པའི་ལྟུང་བྱེད་དོ།། །། ་
གཉིས་པ་གནས་མིན་པར་ཟོས་པ་ལ་གཉིས་ལས། སྤྱི་དོན། རྒྱལ་པོའི་ཁབ་
ཏུ༑ ལྷས་བྱིན་མི་མཐུན་པར་འདོད་པའོ། །རྒྱུ་མཚན་དགེ་འདུན་བྱེ་བར་འགྱུར་
བ་དང་། དགེ་བའི་བར་ཆད་དུ་འགྱུར་བ་དང་། ཡོ་བྱད་ཐམས་ཅད་ཟད་པར་འགྱུར་
བ་སོགས་ཡན་ལག་ལ་བཞི་ལས། གཞི་ལ། གནས་མཚམས་ནང་ཡིན་པ། གཞན་
དགེ་འདུན་དུ་ལོངས་པ་ཡོད་པའོ། །ཡུལ་དགེ་སློང་ཆོས་ལྔ་ལྡན་གསུམ་ཡན་ཆད་
དུ་ལོངས་པ་དང་། ཅིག་ཅར་དང་ལྷན་ཅིག་ཏུ་ཟ་བ་པོ་ཡིན་པའོ། །དངོས་པོ་དུས་
རུང་གི་བཟའ་བའམ་བཅའ་བ་རུང་ཚད་ལྡན། མུ་སྟེགས་ཅན་དང་དུས་སྟོན་ཆེན་
པོའི་ཟས་ལས་གཞན་པ། ཟས་གཅིག་པ་མིན་པའོ། །བདག་ཉིད་ན་བ་དང་། ལས་
བྱས་པ་དང་ལམ་དུ་ཞུགས་པ་དང་། སྲ་བརྐྱང་བཏིང་བ་བཞི་མིན་པའོ། །ཀུན་སློང་
ཟར་འདོད་པ། སྦྱོར་བ་ཟར་རྩོམ་པ། མཐར་ཐུག་མགུལ་དུ་མིད་པའོ། །
གཞུང་དོན་ལ་གསུམ། རྣམ་གཞག ལྟུང་མེད། བསླབ་བྱའོ། །དང་པོ་
ལ་གཉིས་ལས། ཡན་ལག་གི་མཚན་ཉིད་ནི། འདུས་ཤིང་ཟ་བའི་ལྟུང་བྱེད་ཀྱི་བྱེད་
པ་པོ་གང་ཞེ་ན། ཤེས་གཙོའོ། །གང་ལ་ཞེ་ན། གནས་སོ་སོར་ཐ་དད་པར་ངེས་
པའི་ཟས་ཀྱི་གནས་ཁང་ཁྱིམ་ལྟ་བུའི་གནས་ཅན་འདུས་ཤིང་ཟ་པ་པོའི་དགེ་སློང་དག་
ལས་གཞན་པ་འདུས་ཤིང་ཟ་བ་པོ་མིན་པར་དགེ་སློང་བཞི་ཡན་ཆད་ཀྱི་དགེ་འདུན་
དུ་གྱུར་པ་ཟ་བ་པོ་དག་ལ་ལྟོས་ཏེ་མཚམས་ཀྱི་ནང་ན་གནས་པ་དག་གི་ཟན་དང་།
འདུས་ཤིང་ཟ་བ་སོ་སོར་ངེས་པའི་ཟས་ཀྱི་གནས་ཅན་གྱི་དགེ་སློང་མཚམས་ཀྱི་ནང་
ན་ཟན་ཟ་བ་དག་གི་ཟན་ལྷན་ཅིག་མིན་པ་ཉིད་ལ་འདུ་ཤེས་གཙོ་ཆར་བྱེད་པ་པོ་ཡིན་

ནོ༑ ༑ཟ་བ་པོ་གཅིག་པུ་ཞག་གི་ཟས་ལྷན་ཅིག་མིན་པ་ལ་ལྟུང་བ་འདིར་འགྱུར་རམ་
ཞེ་ན། གཅིག་པུའི་མིན་གྱི་གྲོགས་གཞན་དང་ལྷན་ཅིག་པའིའོ། །ཇི་ལྟར་ཟ་བ་དང་
ཞེ་ན། དུས་ཅིག་ཅར་ཟ་བ་དང་ལྷན་ཅིག་པ་ཡིན་གྱི་རིམ་གྱིས་ཟ་བ་དང་སུན་ནོ།།
དུ་དང་ལྷན་ཅིག་ཅེ་ན། རང་མ་གཏོགས་པ་གསུམ་ལ་སོགས་པ་དང་ལྷན་ཅིག་ཅིག་
ཅར་ཟ་བའོ། །བསྙེན་པར་མ་རྫོགས་པ་གསུམ་ལ་སོགས་པ་དང་ལྷན་ཅིག་ཀྱང་ཡིན་
ནམ་ཞེ་ན། དགེ་སློང་རྣམས་ཀྱི་གྲོགས་གསུམ་ལ་སོགས་པ་དང་ལྷན་ཅིག་པའོ། །དེ་
ལྟ་བུ་ཐམས་ཅད་ལ་ལྟུང་བར་འགྱུར་རམ་ཞེ་ན། དགེ་སློང་ན་བ་ལ་སོགས་པའི་དུས་
ལ་མ་བབ་པ་རྣམ་པ་ཇི་ལྟ་བུས་དོན་མེད་པའི་ཟས་གཉིས་པ་རྙེད་པ་ཡང་ཡང་ཟ་བའི་
ལྟུང་བྱེད་ཀྱི་བྱེད་པ་པོ་ཡིན་པ་བཞིན་དུ། འདིར་ཡང་དགེ་སློང་མིན་པ་ལས་མ་བྱས་
པ་ལམ་དུ་མ་ཞུགས་པ་དག་ལྟུང་བའི་བྱེད་པ་པོ་ཡིན་ནོ། །ཟན་ལྷན་ཅིག་མིན་པར་
ཟ་བ་ཐམས་ཅད་ལ་ལྟུང་བར་འགྱུར་རམ་ཞེ་ན། དོང་ཁའི་མེ་ཏོག་བརྔ་བ་ལ་སོགས་
པ་དུས་སྟོན་ཆེན་པོའི་དུས་སུ་ཟས་སྤགས་ཤིང་སྐྱེད་མོས་ཚལ་ལ་སོགས་པར་ཁྱེར་
ཏེ་ཚོམས་སོ་སོར་ཟས་ཟ་བས་ལྟུང་བ་མེད་ལ་དེ་ལས་གཞན་པ་ལ་ཟན་ལྷན་ཅིག་མིན་
པར་ཟ་ན་ལྟུང་བར་འགྱུར་རོ། །དུས་ལ་མ་བབ་པའི་དགེ་སློང་གིས་བཟའ་བ་གང་
རུང་ཟོས་ན་ལྟུང་བ་དེར་འགྱུར་རམ་ཞེ་ན། རྟགས་འདི་མེད་པའི་ཕྱི་རོལ་པའི་རབ་
ཏུ་བྱུང་བའི་ཟས་མུ་སྟེགས་ཅན་གྱི་ལྟ་བ་རྣམ་པར་བཅད་པའི་ཕྱིར་དང་། བསྟན་
པ་ལ་གཞུག་པར་བྱ་བའི་ཕྱིར་ཟ་བ་ལ་ལྟུང་བ་མེད་པས་དེ་ལས་གཞན་པའི་ཟས་དུས་
ལ་མ་བབ་པར་ཟོས་ན་ལྟུང་བར་འགྱུར་རོ། །གང་བྱས་ན་ཞེ་ན། ཟོས་ནའོ། །གཉིས་
པ་སེལ་བ་ནི། མཚམས་གཅིག་གི་ནང་ན་གཞིའི་འདུག་གནས་ལོགས་གཅིག་ན་ཡོད་
ཅིང་། དེའི་ཕྱི་རོལ་ན་ཁང་ཁྱིམ་དག་ཡོད་ལ། དགེ་འདུན་གྱི་བཀད་ས་རེས་གཞིའི་

འདུག་གནས་སུ་བྱེད། རེས་ཁང་ཁྱིམ་དུ་བྱེད་པ་ལས། གལ་ཏེ་གཞིའི་འདུག་གནས་
སུ་བཀད་ས་བྱེད་པའི་ཚེ་ཁང་ཁྱིམ་ན་གནས་པ་དག་ཀྱང་དེར་ཟས་ཀྱི་ཕྱིར་འོང་བས།
དེའི་ཚེ་གཞིའི་འདུག་གནས་པ་དག་གིས་གཞིའི་འདུག་གནས་དེར་ཟས་ཀྱི་ཕྱིར་འོང་
བར་བྱ་བ་ཉིད་དུ་གནས་པ། མཚམས་ཀྱི་ནང་ན་འཁོད་པའི་དགེ་སློང་ཁང་ཁྱིམ་
ན་གནས་པ་དག་ཀྱང་འོངས་སམ་ཞེས་དྲི་བར་བྱ་སྟེ། དེ་དག་གི་འོང་བ་ཉིད་མ་དྲིས་
པར་ཟ་ན་བསླབ་པའི་གཞི་འདི་ལས་འདའ་བའི་ཕྱེད་ཡིན་པས་ཉེས་བྱས་སུ་འགྱུར་
ཏེ༑ འདུས་ཤིང་ཟ་བ་བཏང་སྙོམས་སུ་འཇོག་པའི་ཕྱིར་རོ། །ཁང་ཁྱིམ་པ་དག་
གིས་མ་དྲིས་པར་ཟ་ན་ལྟུང་བྱེད་དུ་འགྱུར། ཊིཀྐར། ཟན་ལྷན་ཅིག་ཉིད་ཡིན་ན་
ནི་མ་དྲིས་པར་ཟོས་ན་ཡང་ཉེས་པ་མེད་དོ་ཞེས་གསུངས། གཉིས་པ་ནི། ཕན་ཚུན་
དུ་བཟའ་བར་བྱ་བ་གང་ཡང་རུང་བ་ཅུང་ཟད་ཅིག་བྲིམས་ན་ཡང་ཟན་གཅིག་པ་ཉིད་
ཡིན་ནོ། །གསུམ་པ་ནི། འགྲོ་བར་ཆས་པ་དང་། གློ་བུར་དུ་འོངས་པ་དང་། ནད་
པ་དང་། ནད་གཡོག་དང་། དགེ་སྐོས་ལས་གཞན་པས་དགེ་སློང་ཐམས་ཅད་ཀྱིས་
ཟན་མ་ཟས་པར་གཡོས་མལ་ཚང་མང་དང་། ཐམས་ཅད་ཀྱི་ཟས་ཕྱོགས་གཅིག་
ཏུ་སྤུངས་པའི་སྤྱི་བུངས་ལས་རང་གི་སྐལ་པ་མནོས་ཏེ་ཁྱེར་ནས་བཟའ་བར་མི་བྱའོ།།
འདུས་ཤིང་ཟ་བའི་ལྟུང་བྱེད་དོ།། །། །
གཉིས་པ་དུས་མ་ཡིན་པར་ཟོས་པ་ལ་གཉིས་ལས། སྤྱི་དོན། མཉན་ཡོད་
དུ༑ གཞོན་ནུ་བཅུ་བདུན་སྡེས་སྦྱོར་མི་བཟོད་པའོ། །རྒྱུ་མཚན་ལུས་འགྲངས་ཤིང་
རྒྱགས་པས་ཉོན་མོངས་པ་གཞན་གྱི་རྒྱུར་འགྱུར་པ་དང་ཁྱིམ་པ་དང་ཁྱད་མེད་དུ་
འགྱུར་བའོ། །ཡན་ལག་ལ་བཞི་ལས། གཞི་ལ། དུས་ནི། རང་གི་གླིང་གི་ཕྱེད་
ཡོལ་ནས་སྐྱ་རེངས་མ་ཤར་བའི་བར་ཡིན་པ་དང་མུ་གེའི་དུས་མིན་པའོ། །དངོས་

པོ་དུས་སུ་རུང་བ་མགུལ་དུ་མིད་པ་མངོན་པའོ། །བདག་ཉིད་ནད་པ་དང་ཟན་མེད་
པ་དང་མིད་པ་གཉིས་པ་མིན་པའོ། །གསུམ་འདྲའོ། གཞུང་དོན་ནི། དགེ་སློང་
རང་གང་ན་གནས་པའི་གླིང་གི་ཉི་མ་ཕྱེད་ཡོལ་ནས་སང་གི་སྐྱ་རེངས་འཆར་བའི་
བར་ནི་དུས་མིན་ནོ། །ཊིཀྐར། གུང་ཚིགས་ཀྱི་སྐད་ཅིག་ཕན་ཆད་སྐྱ་རེངས་ཤར་
བའི་མདུན་རོལ་ཀྱི་བར་དེ་ནི་དུས་མིན་པར་རིག་པར་བྱའོ་ཞེས་གསུངས། འཛམ་
བུ་གླིང་པས། དེའི་དུས་ཀྱིས་གླིང་གསུམ་དུ་དེ་དག་གི་དུས་མིན་པར་ཡང་ཟོས་ན་
ལྟུང་བར་མི་འགྱུར་རོ། །དུས་མིན་པ་དེ་ཉིད་ལ་ཤེས་གཙོའོ། །ཅི་ཞིག་ཀུན་ཏུ་སྤྱད་
ན་ཞེ་ན་བཅའ་བར་བྱ་བ་དང་བཟའ་བར་བྱ་བ་ཟོས་ན་ལྟུང་བྱེད་དུ་འགྱུར་རོ། །དུས་
མིན་པར་ཟ་བའི་ལྟུང་བྱེད་དོ།། །། །
བཞི་པ་ཆོ་ག་ལས་འདས་པ་ལ་གཉིས། གསོག་འཇོག་གི་དང་། བྱིན་ལེན་
གྱིའོ། །དང་པོ་ལ་བཞི། རྣམ་གཞག །ཞར་ལ་བཙོག་པ་ཟ་བའི་ཉེས་པ་བསྟན་པ།
བྱེ་བྲག་ལག་ཉའམ་དམིགས་བསལ། བསླབ་བྱའོ། །དང་པོ་ལ་གཉིས་ལས། སྤྱི་
དོན། མཉན་ཡོད་དུ། ནག་པོ་ཆེན་པོ་བག་ཆགས་མ་བྱང་བས་སོ་སོར་མ་བརྟགས་
པའོ། །རྒྱུ་མཚན་སྐྱེ་བོ་དྲི་མས་སྨད་པ་དང་། ལུས་ཀྱི་ནད་འཕེལ་བའོ། །ཡན་
ཡག་ལ་བཞི་ལས། གཞི་ལ། དངོས་པོ་རྣམ་པ་བཞི་ངོ་བོར་གྲུབ་པ། ངོ་བོའི་སྒོ་
ནས་རུང་ཚད་ལྡན། གསོག་འཇོག་མཚན་ཉིད་པ་དང་ལྡན་པའོ། །བདག་ཉིད་ནད་
པ་མིན་པ། དུས་མུ་གེའི་དུས་མིན་པ་དང་། དེ་དང་འདྲ་བའི་དུས་མིན་པ། གསུམ་
འདྲའོ། །གཞུང་དོན་ལ་གསུམ། ཡན་ལག་གི་མཚན་ཉིད་བྱིན་གྱིས་བརླབས་པའི་
དགོས་པ་ལ་དོགས་པ་བཅད་པ། སེལ་བའོ། །དང་པོ་ལ་གཉིས་ལས། མདོར་
བསྟན་ནི། གསོག་འཇོག་གི་མཚན་ཉིད་ཇི་ལྟ་བུ་ཞེ་ན། སྐྱ་རེངས་ཤར་ནས་གུང་

ཚིགས་ཀྱི་སྐད་ཅིག་གི་བར་ནི་སྔ་དྲོ་ཡིན་ལ་དེར་རུང་བའི་ཟས་བྱིན་ལེན་བྱས་པ་བྱིན་
ལེན་དེ་ཉིད་མ་བཤིག་པར་གུང་ཚིགས་ཡོལ་ཕན་ཆད་ཀྱི་ཕྱི་དྲོ་ཡང་རུང་བའི་ཟས་
ཀྱི་དུས་སུ་གྱུར་པ་དང་། ཐུན་ཚོད་དུ་རུང་བའི་ཟས་བྱིན་ལེན་བྱས་པ་དེ་ཉིད་མ་བཤིག་
པར་སྲོད་ཀྱི་ཐུན་ཚོད་ལས་འདས་པ་ནི་གསོག་འཇོག་བྱས་པ་ཡིན་ཏེ། སྨན་བྱིན་
རླབས་ཅན་རང་དུས་འདས་པའི་ཕྱིར་རོ། །དེ་བཞིན་དུ་སྨན་གཞན་ལའང་ཤེས་པར་
བྱའོ། །གསོག་འཇོག་བྱས་པ་དེ་ཉིད་ལ་ཤེས་གཙོའོ། །ཟོས་ན་ལྟུང་བྱེད་དུ་འགྱུར་
རོ༑ ༑བྱིན་ལེན་མ་བྱས་པར་དགེ་སློང་རང་ངམ་རང་དང་འདྲ་བས་ལག་ཉ་བླངས་
པའི་ཟས་མིད་པར་མི་བྱའོ། །དགེ་སློང་གི་གནས་ཀྱི་མཚམས་ཀྱི་ནང་དུ་བཙོས་པ་
དང་ཞག་ལོན་པ་ཡང་བཟའ་བར་མི་བྱའོ། །མཚམས་ཀྱི་ནང་ངམ་ཕྱི་རོལ་ཏུ་ཡང་
རུང་དགེ་སློང་གིས་བཙོས་པ་བཟའ་བར་མི་བྱའོ། །ཊིཀྐར། སྦྱིན་བདག་གིས་རུང་
བ་མིན་པའི་གཞིར་བཙོས་པའམ་ཞག་ཏུ་བཞག་པ་འབུལ་བར་བྱེད་པ་དེ་ལ་ཉེས་པ་
མེད་དོ། །སྦྱིན་བདག་གིས་མར་དང་འབྲས་ལ་སོགས་པ་ཕུལ་ལ་རང་འོངས་ནས་
བྲིམ་མོ་ཞེས་ཟེར་བ་དེ་ལ་ཉེས་པ་ཁོ་ནར་འགྱུར་ཏེ། དང་པོ་ཁོ་ནར་བདག་གིར་བྱས་
པར་གྱུར་པའི་ཕྱིར་རོ། ། ་
རྒྱས་པར་བཤད་པ་ལ་བཞི། བཙོས་པའི་མཚན་ཉིད། ཞག་ལོན་གྱི་མཚན་
ཉིད། བཙོས་པ་ལ་དོགས་པ་བཅད་པ། གནས་དང་ཉེ་འཁོར་གྱི་མཚན་ཉིད་དོ།།
དང་པོ་ནི། མཚམས་ཀྱི་ནང་དང་དགེ་སློང་གིས་བཙོས་པའི་སྐབས་འདིར་རྗེན་པ་
བཙོས་པ་གང་ཡིན་པ་དེ་ནི་མཚམས་ནང་དུ་བཙོས་པ་དང་། དགེ་སློང་གིས་བཙོས་
པ་དེའོ། །ལུང་དུ། བཙོས་པ་ནི་བྱིན་ལེན་བྱས་ནས་ཡང་བཙོ་བར་བྱ་བ་ཉིད་ཡིན་
ནོ་ཞེས་གསུངས་པའི་ཕྱིར་རོ། །རྗེན་པ་དེ་གང་ཞེ་ན། ཏིལ་དང་འབྲས་དང་ཤ་

སྐམ་ལ་སོགས་པ་མི་སྙི་བ་རྣམས་ཀྱི་རྗེན་པ་ནི་སུམ་ཆ་འདས་པ་ཉིད་ཀྱི་མདུན་རོལ་
ཏུ་རྗེན་པ་དེ་ཉིད་ཡིན་ནོ། །ཉུང་མ་སོགས་སྙི་བ་རྣམས་ཀྱི་རྗེན་པ་ནི་ཁ་དོག་གྱུར་
པའི་མདུན་རོལ་ཏུ་དེ་ཉིད་ཡིན་ནོ། །འོ་མ་ལ་སོགས་པ་ཁུ་བ་རྣམས་ཀྱི་རྗེན་པ་ནི།
ལན་གཉིས་ཁོལ་བར་གྱུར་པ་ཉིད་ཀྱི་མདུན་རོལ་ཏུའོ། །དེ་དག་ཕྱིན་ཆད་རྗེན་པ་
དང་བྲལ་བ་ཡིན་ནོ། །བཙོས་པར་འགྱུར་བ་ལའང་རྗེན་དང་བྲལ་བ་དགོས་སམ་
ཞེ་ན། རྒུན་ལ་སོགས་པ་མེས་རུང་བ་བྱས་པ་ནི་མ་བཅོས་པ་མིན་པས་མཚམས་ནང་
དུ་ཤིང་ཐོག་མེས་རུང་བར་མི་བྱའོ། །གཉིས་པ་ནི། ཤིང་ཐོག་ལ་སོགས་པ་རུང་
བའི་ས་ན་འདུག་པ་དེའི་རུང་བའི་ས་དེར་འགྲུབ་པ་ཉིད་རུང་བ་མིན་པའི་ས་ན་འདུག་
པ་སྡོང་བུ་ལྟ་བུ་རང་གི་སྐྱེ་བའི་རྒྱུན་ལ་རག་ལས་པ་ནི་ཞག་མ་ལོན་པ་ཉིད་མིན་ཏེ་
སྐྱེ་བའི་རྒྱུན་རུང་བའི་ས་ནས་བྱུང་བའི་དབང་གིས་གྲུབ་པའི་ཕྱིར་རོ། །དེས་ན་སྐྱེ་
བའི་རྒྱུན་དང་བྲལ་བ་དང་མ་བྲལ་བ་གཉིས་ཀ་ཡང་སྐྱེ་བ་ལ་རག་ལས་པ་ཞེས་བྱའོ།།
དེའི་ཤུགས་ལ་རུང་བའི་ས་ནས་སྡོང་པོ་སྐྱེས་པ་ཡལ་ག་མི་རུང་བའི་སར་འཕྱང་བས་
ཤིང་ཐོག་མི་རུང་བའི་ས་ན་འདུག་པ་དེ་ཡང་དེ་ཙམ་གྱིས་ཞག་ལོན་པ་མིན་ལ། བྲུལ་
ནས་ལོན་ན་ནི་ལོན་པ་ཡིན་ནོ། །མཚམས་ནང་ནས་རྩ་བ་ཕྱི་རོལ་ཏུ་འཕེལ་བ་དང་།
བ་དང་འོ་མ་ཞག་ལོན་པའི་ཞོ་ཞག་ལོན་དུ་འགྱུར་བ་ནི་གནས་སྐབས་འཕོས་སུ་ཟིན་
ཀྱང་སྨན་གྱི་རིགས་གཅིག་པའི་ཕྱིར་རོ། །དེ་དག་གི་མར་ནི་མི་འགྱུར་ཏེ། རིགས་
ཐ་དད་པའི་ཕྱིར་རོ། །ས་བོན་ཞག་ལོན་པ་ཕྱི་རོལ་ཏུ་བཏབ་པ་ལས་རྩ་བ་དང་མྱུ་
གུ་སྐྱེས་པ་ནི་ཞག་ལོན་པ་མིན་ཏེ། སྐྱེ་བ་གཞན་ཡིན་པའི་ཕྱིར་རོ། །གསུམ་པ་ནི།
འཚོད་པར་བྱེད་པ་ཕྱི་རོལ་ན་འདུག་ཀྱང་རྫས་དང་བཅས་པའི་སྣོད། མཚམས་ནང་
གི་ཕྱོགས་ན་འདུག་ན་དེས་ཀྱང་རྫས་མཚམས་ནང་དེར་བཙོས་པ་ཉིད་ཡིན་ནོ། །རྫས་

རུང་བའི་ས་ན་འདུག་ན་འཚོད་པར་བྱེད་པ་མི་རུང་བའི་ས་དེ་ན་འདུག་པ་ཉིད་ཀྱིས་
ནི༑ རྫས་མི་རུང་བའི་སར་བཙོས་པར་མི་འགྱུར་རོ། །མེ་མདག་ནི་སྣོད་དང་འདྲ་
བ་མིན་པ་ཉིད་མིན་པས་མཚམས་ནང་ན་འདུག་པའི་མེ་མདག་གི་སྟེང་དུ་རྫས་བཙོས་
པ་ནི་མཚམས་ནང་དུ་བཙོས་པ་ཡིན་ནོ། །མེ་ལྕེའི་སྟེང་དུ་བསྲེགས་པ་ནི་མིན་ཏེ།
མེ་ལྕེ་ནི་ནམ་མཁའ་དང་འདྲ་བའི་ཕྱིར་རོ། །མཚམས་ནང་གི་མེ་དེ་ལས་བྱུང་བ་
དང་། རང་བྱུང་བ་དག་ནི་མི་རུང་བའི་ས་དེ་ཉིད་མིན་པས་དེར་བཙོས་པས་མཚམས་
ནང་དུ་བཙོས་པར་མི་འགྱུར་རོ། །གསུམ་པ་གནས་དང་ཉེ་འཁོར་གྱི་མཚན་ཉིད་
ནི༑ རྩིག་མཚམས་དང་འབྲེལ་བའི་ཉེ་འཁོར་ནི་གནས་ཉིད་དང་འདྲ་བ་ཡིན་ནོ། །ཉེ་
འཁོར་གྱི་ཚད་ཇི་ཙམ་ཞེ་ན། རྩིག་པའི་ཕྱི་རོལ་ཀྱི་ངོས་ནས་བརྩམས་ཏེ་འདོམ་གང་
ཚུན་ཆད་གནས་དེའི་ཉེ་འཁོར་ཡིན་ནོ། །གནས་ནི་གཉིས་ཏེ། སྟེང་གཡོག་པ་དང་
མ་གཡོགས་པའོ། །མ་གཡོགས་པའི་དབང་དུ་བྱས་ན། སྟེང་དུ་ནམ་མཁའ་ལ་
མགོ་སླེབས་པ་མན་ཆད་གནས་དང་འདྲ་བ་ཡིན་ནོ། །གཡོགས་པའི་དབང་དུ་བྱས་
ན་ནང་གི་ནམ་མཁའ་ཡང་གནས་ཡིན་ནོ། །འོག་ཁང་གི་སྟེང་གི་ཡང་ཐོག་གཞན་
ཡང་འོག་ཁང་དེ་ཉིད་ཡིན་ནོ། །ཊིཀྐར། དགེ་སློང་རྣམས་འོག་ཁང་ན་གནས་པར་
གྱུར་ན་སྟེང་གི་ཡང་ཐོག་དག་ཏུ་རུང་བའི་ཁང་པ་སྐོ་བར་མི་བྱ་སྟེ། མི་འཆགས་
པའི་ཕྱིར་རོ་ཞེས་གསུངས། བདག་པོ་རིགས་མི་མཐུན་པ་དབང་ཆེ་བ་གཞན་གནས་
པ་ཉིད་ནི་བདག་པོ་སྔ་མ་གཞན་དགེ་སློང་གི་གནས་ཉིད་མིན་ནོ། །འབྲལ་བའི་སྐབས་
སུ་གསུངས་པ་དགེ་སློང་དབང་ཆེ་བ་ལ་དགོངས་སོ། །དགེ་ཚུལ་རྣམས་ཀྱི་གང་ཟག་
གི་གནས་དང་དགེ་ཚུལ་གྱི་ཚོགས་སྤྱིར་དབང་བའི་གནས་དེ་ནི་དགེ་སློང་གི་གནས་
ཉིད་མིན་ནོ། །དགེ་སློང་གི་གནས་སུ་དགེ་ཚུལ་ཙམ་གནས་པ་ནི་དགེ་སློང་གི་གནས་

མིན་ཏེ། དགེ་ཚུལ་དེ་དགེ་སློང་གི་འཁོར་ཡིན་པའི་ཕྱིར་རོ། །གཉིས་པ་བྱིན་གྱིས་
བརླབ་པའི་དགོས་པ་དོགས་གཅོད་དང་བཅས་པ་ནི། ལག་ཉར་བླངས་པ་དང་། ནང་
དུ་བཙོས་པ་དང་། དགེ་སློང་གིས་བཙོས་པ་དེ་དག་མུ་གེ་མ་བྱུང་བ་ལ་སོགས་པའི་
དུས་ཀྱི་ཕྱིར་དགག་པ་མཛད་པར། འཚོ་བའི་བར་དུ་བཅང་བ་དག་ནི་མ་བསྡུས་
པ་ཉིད་ཡིན་ཏེ། འཚོ་བཅང་དུས་ཐམས་ཅད་དུ་བཟར་རུང་བའི་ཕྱིར་རོ། །དེས་
ན་མུ་གེའི་ཚེ་གནང་མུ་གེ་མིན་པའི་ཚེ་བཀག་པ་དང་། མུ་གེའི་ཚེ་ན་ཡང་སྔ་དྲོ་ལག་
ཉ་ལ་སོགས་པར་གྱུར་པ་སྔ་དྲོ་གནང་གི་ཕྱི་དྲོ་བཀག་པ་དང་། ཕྱི་དྲོ་དེ་དག་ཏུ་གྱུར་
པ་ཡང་ཐུན་ཚོད་ལས་ཡོལ་ནས་མ་གནང་བ་ལྟ་བུ་ནི་མིན་ནོ། །འཚོ་བཅང་བྱིན་
གྱིས་མ་བརླབས་པ་ནི་དུས་ཀྱི་ཕྱིར་དགག་པ་མཛད་པར་འདུས་ལ། ཞག་བདུན་པ་
ཡང་དེ་དང་འདྲའོ། །
གསུམ་པ་སེལ་བ་ལ་གཉིས། ཚད་ཀྱི་དང་། ངོ་བོ་ཉིད་ཀྱི་སེལ་བ་བསླབ་
བྱ་དང་བཅས་པའོ། །དང་པོ་ནི། ལྷུང་བཟེད་སོགས་ལ་གསོག་འཇོག་ཏུ་གྱུར་པའི་
ཟས་གྱིས་འབགས་པ་ནི་ཟས་ཀྱི་ཕྱེད་ཉིད་ཡིན་གྱི་ཟས་རྫོགས་པ་ནི་མིན་ཏེ། ལྷུང་
བཟེད་སོགས་བཟའ་བ་མིན་པའི་ཕྱིར་རོ། །དེས་ན་ལྟུང་བའི་ཕྱེད་ཡིན་ལ། མགུལ་
དུ་མིད་པ་མངོན་ན་དངོས་གཞིར་འགྱུར་རོ། །ཁའི་ནང་མ་དག་པ་དྲི་མ་ཅན་གྱིས་
བཟའ་བཏུང་ཟོས་སམ་འཐུངས་ན་ཕྱེད་ཉིད་ཡིན་པས་ཉེས་བྱས་སོ། །ཇི་ཙམ་གྱིས་
ཁ་དག་པ་ཡིན་ཞེ་ན། ཁ་དེའི་ཕྱི་རོལ་ནི་ལྕི་བའམ་སས་ཀུན་ནས་དྲུད་དེ་ཆུས་བཤལ་
ན་དག་པ་ཡིན་ནོ། །ཁའི་ནང་ནི་ཆུ་མཁུར་བ་དོ་འམ་གསུམ་གྱིས་བཤལ་ན་དག་པའོ།།
ལྷུང་བཟེད་ཇི་ཙམ་གྱིས་དག་པ་ཡིན་ཞེ་ན། ལྷུང་བཟེད་ནི་བསམ་པ་ཐག་པས་ལན་
གཉིས་སམ་གསུམ་བཀྲུ་བཤལ་བྱས་ན་སྒྲ་མི་སྙན་ཀྱང་དག་པ་ཉིད་ཡིན་ནོ། །ལྷུང་

བཟེད་དག་པར་བྱས་པ་ལ། རྩི་ཁ་དོག་གི་དྲེག་པ་ལངས་པ་ལ་ནི་རྩི་འགོགས་པའི་
ཉེས་པ་མེད་དོ། །ལྷུང་བཟེད་ཟས་ཀྱིས་འབོགས་པ་མེད་པར་བཟའ་བར་བྱ་བ་ལ་
རེག་ཀྱང་ཉེས་པ་མེད་དོ། །ལྷུང་བཟེད་འདག་རྫས་སམ་ལྕི་བའམ། ས་གང་ཡང་
རུང་བས་ལན་གསུམ་བཀྲུས་པ་ལ་ཅུང་ཟད་སྣུམ་པ་ཉིད་ཡོད་ཀྱང་ཉེས་པ་མེད་དོ།།
ལྷུང་བཟེད་དག་པར་བྱས་པ་ལ་སྣུམ་མམ་རྩི་ལངས་པ་བསལ་བར་བྱ་བ་ཉིད་ཡིན་
ནོ༑ ༑ལྷུང་བཟེད་ཟས་ལ་སོགས་པས་འབགས་ན་འབགས་པའི་ཕྱོགས་དེ་ཉི་ཚེ་བཀྲུ་
བར་བྱ་བ་ཉིད་ཡིན་གྱི། རིལ་གྱིས་བཀྲུ་མི་དགོས་སོ། །བུམ་པ་ལ་སོགས་པ་སྣུམ་
ཅན་དག་སྙམ་མེད་པར་བྱ་བའི་ཕྱིར་ཆུའི་རྫིང་བུ་གཏིང་ཟབ་མོའི་ནང་དུ་གཞུག་གོ།
དུས་ཇི་སྲིད་དུ་གཞུག་ཅེ་ན། ཉའམ་རུས་སྦལ་ལམ། སྦལ་པའམ་ཆུ་སྲིན་བྱིས་པ་
གསོད་དམ། ཉ་ཁྱིམ་དག་གིས་སྣུམ་མ་ལུས་པར་འདོགས་ཀྱི་བར་དུ་གཞག་གོ །བུམ་
པ་སོགས་སྣུམ་ཅན་མེར་བསྲེགས་པས་ཀྱང་སྣུམ་མེད་པ་ཉིད་དུ་འགྱུར་རོ། །དེ་ལྟར་
སྣུམ་མེད་པ་དེ་དག་ཇི་ལྟར་དག་པར་བྱ་ཞེ་ན། སྣུམ་མེད་པར་གྱུར་པ་ནི་བཀྲུས་
པས་དག་པར་འགྱུར་རོ། །གང་གིས་བཀྲུ་ཞེ་ན། འདག་རྫས་སམ་ལྕི་བས་བཀྲུས་
ན་འདག་པ་ཉིད་དོ། །
གཉིས་པ་ངོ་བོ་ཉིད་ཀྱི་སེལ་བ་ལ་ངག་དོན་གཉིས་ཏེ། ལྷན་ཅིག་སྐྱེས་པ་དང་།
ཉེ་བར་བསྒྲུབས་པའོ། །དང་པོ་ནི། མདོ་དང་པོ་བཞིས་བསྟན། གཉིས་པ་ནི། འབྱུང་
ཁུངས་ཀྱི་དབང་ནི། འབྱུང་ཁུངས་དག་ཏུ་ཞེས་པས་བསྟན་ལ། བཏབ་པའི་དབང་
ནི༑ ཟངས་ལ་སོགས་པར་ཚྭ་ལ་སོགས་པ་བཏབ་པ་སྟེ། འདི་ལ་མི་མངོན་ཡང་
ལྟུང་བྱེད་རྫོགས་པར་འགྱུར་བར་འགྲེལ་པར་གསུངས། ཚིག་དོན་ནི། ལན་ཚྭ་
ལ་སོགས་པ་ཚྭ་ཆུར་གྱུར་པ་དང་འགྱུར་བྱེད་ཀྱི་ཆུར་གྱུར་པ་དང་། རྙོག་ཆུར་གྱུར་

པ་ནི་རང་གི་བྱ་བ་བྱེད་པ་གསོག་འཇོག་བྱས་པའམ་བྱིན་ལེན་མ་བྱས་པར་འཐུང་
ན་ནི་ཕྱེད་ཉིད་དེ་ཉིད་ཉེས་བྱས་སོ། །ཚུ་ཆུ་ལ་སོགས་པར་གྱུར་པ་དེ་ནི་ན་མི་ན་ཐམས་
ཅད་ལ་བྱིན་ལེན་བྱས་ན་མ་བཙགས་ཀྱང་དུས་མིན་པར་ཡང་འཐུང་དུ་རུང་བ་ཉིད་
དོ༑ ༑ལན་ཚུ་དང་འགྱུར་བྱེད། ཇ་བསྐོལ་བ་ན་ཚྭ་གཞན་ལ་ལྟོས་པ་ལྟ་བུ་རང་
གི་བྱ་བ་མི་བྱེད་པ་དག་ལ་ནི་ཕྱེད་ཉིད་ཀྱང་མེད་པ་ཉིད་དོ། །ཐ་མ་རྙོག་པ་ཅན་ལ་
ནི་བཞིན་གྱི་གཟུགས་བརྙན་བྱུང་ན་རྙོག་པ་མེད་པ་ཡིན་ནོ། །ཀ་ཏ་ཀའི་འབྲས་བུ་
ཆུ་རྙོག་པ་ཅན་གྱི་ནང་དུ་བཅུག་པས་ཆུ་དེ་ཤིན་ཏུ་དྭངས་པར་འགྱུར་རོ། །འགྱུར་
བྱེད་ཀྱིས་ཀྱང་ཆུ་ཤིན་ཏུ་དྭངས་བར་འགྱུར་རོ། །ཟན་གྱིས་ཀྱང་ཆུ་ཤིན་ཏུ་དྭངས་
བར་འགྱུར་རོ། །ཆུའི་ནང་དུ་གཞུག་པར་བྱ་བའི་ཟན་དེ་མི་འཇིག་པར་བྱ་བའི་ཕྱིར་
སྣུམ་གྱིས་བསྐུའོ། །ཁྲོན་པ་ལ་སོགས་པ་ཆུའི་འབྱུང་ཁུངས་དག་ཏུ་ཟས་བཏབ་པ་
མི་མངོན་པ་ནི་ཡོད་པའི་གྲངས་ཉིད་མིན་ནོ། །མངོན་ན་ནི་ལྟུང་བྱེད་དོ། །ཟས་
ཀྱི་ཕྱོགས་གཅིག་ཏུ་རུང་བ་མིན་པ་འདྲེས་པ་གྱུར་ན་འདྲེས་པའི་ཕྱོགས་དེ་ཉི་ཚེ་བསལ་
པར་བྱ་བ་ཉིད་ཡིན་གྱི། ལྷག་མ་བཟའ་བར་བྱའོ། །གཉིས་པ་ཞར་ལ་བཙོག་པ་ཟ་
བའི་ཉེས་པ་བསྟན་པ་ནི། ཟས་ལ་བྱ་ཁྭ་ཏ་ལ་སོགས་པའི་མཆུས་རེག་པ་ནི། རེག་
པའི་ཕྱོགས་དེ་ཉིད་དང་དེའི་ཐན་ཀོར་ཡང་བསལ་བར་བྱའོ། །རིལ་བ་ལྟ་བུ་དེ་དང་
འབྲེལ་བ་འོ་མ་ལྟ་བུའི་རྒྱུན་གྱིས་ལྷུང་བཟེད་ལྟ་བུ་ལ་རེག་པ་ནི་ལྷུང་བཟེད་ཀྱིས་རིལ་
བ་ལྟ་བུ་དེ་ལ་རེག་པ་ཉིད་མིན་ལ། རིལ་བ་དང་འབྲེལ་བའི་འོ་མ་ལ་སོགས་པ་བཙོག་
པར་ཡང་མི་འགྱུར་རོ། །མདོ་དེ་ཉིད་ནི་བཙོག་པ་སྤངས་པའི་ཕྱིར་གསུངས་པ་ཡིན་
ནོ། །དེས་ན་བཙོག་པ་ནི་གཉིས་ཏེ། གང་ཟག་དམན་པས་དང་། དངོས་པོ་དམན་
པས་སོ། །དང་པོ་ནི། དགེ་ཚུལ་མན་ཆད། སྦྲང་བུ་ཡན་གྱི་ཁ་འཕྲོའམ་ཁ་མ་

བཀྲུས་པར་རེག་པ་ལྟ་བུའོ། །གཉིས་པ་ནི། དགེ་སློང་ནང་ཡིན་ཡང་རུང་། གཞན་
གྱི་ཟ་འཕྲོ་གཙང་མའི་ནང་དུ་འདྲེས་སམ། དེས་གཙང་མ་ཕྱོགས་སམ་དེ་ལྟ་བུའི་
སྣོད་དུ་གཙང་མ་བླུག་པ་ལྟ་བུའོ། ། །
གསུམ་པ་ལག་ཉའི་དམིགས་བསལ་ལ་གཉིས། རེག་པའི་དང་། ཟ་བའི་
དམིགས་བསལ་ལོ། །དང་པོ་ནི། ཟས་ཡོད་མེད་ནོར་བ་དང་། ཡོད་པ་བརྗེད་
པས་བཟའ་བར་བྱ་བ་ལ་རེག་པས་ཀྱང་ལག་ཉར་འགྱུར་བ་མིན་ནོ། །ནོར་བ་དང་
བརྗེད་པ་དེ་གཉིས་ཀྱིས་ཟས་གནས་ནས་སྤོས་པ་རང་གནས་སུ་བཞག་པའི་ཕྱིར་རེག་
པ་ཡང་ལག་ཉར་འགྱུར་བ་མིན་ནོ། །ནོར་བ་དང་བརྗེད་པས་ཟས་གནས་ནས་སྤོས་
པ་གནས་ཀྱི་ཐག་ཤིན་ཏུ་ཉེ་བར་བསྐུར་གྱི། ཐག་ཤིན་ཏུ་རིང་བར་ཁྱེར་ན་ལག་ཉའི་
སྐྱོན་དུ་འགྱུར་རོ། །སངས་རྒྱས་ཀྱི་འདུལ་བ་ལ་མ་མོས་པའམ། ཐེ་ཚོམ་ཟ་བ་བསླབ་
པའི་གཞི་ཐམས་ཅད་ལ་གཡེལ་བས་ལག་ཉར་བླངས་པ་དང་བྱིན་ལེན་བླངས་པ་ཉིད་
ནི༑ རང་བཞིན་དུ་གནས་པའི་ལག་ཉར་བླངས་པ་དང་བྱིན་ལེན་བླངས་པ་ཉིད་མིན་
ནོ༑ ༑བྱིན་ལེན་སྟོབས་པར་འོས་པ་དང་འབྲེལ་བ་མ་བྲལ་གྱི་བར་དུ་བཟའ་བར་
བྱ་བ་བླངས་པ་ཡང་ལག་ཉར་བླངས་པ་དང་བྱིན་ལེན་བྱས་པ་མིན་ནོ། །བྱིན་ལེན་
སྟོབས་པར་འོས་པའི་གང་ཟག་དེས་བཟུང་བའི་ཐག་པ་ལ་སོགས་པ་དང་ཟས་འབྲེལ་
བ་ཉིད་ནི་བྱིན་ལེན་སྟོབས་པར་འོས་པ་དེ་དང་ཟས་འབྲེལ་བ་ཉིད་ཡིན་ནོ། །བྱིན་
ལེན་ལ་སོགས་པར་འགྱུར་བ་ལ་རང་ཁོ་ནས་བྱས་པ་དགོས་སམ་ཞེ་ན། སྡོམ་པས་
མཉམ་པ་ལྟ་བ་ཐ་མི་དད་པ་དག་གིས་གསོག་འཇོག་བྱས་པ་དང་། བྱིན་ལེན་བྱས་
པ་དང་། ལག་ཉར་བླངས་པ་དག་ནི་གཅིག་པ་ཉིད་ཡིན་པས་དགེ་སློང་གཅིག་གི་
བྱིན་ལེན་བྱས་པ་དེ་གཞན་དག་གི་བྱིན་ལེན་བྱས་པ་ཡང་ཡིན་ནོ། །སྡོམ་པ་མཆོག་

དང་ལྡན་པ་དགེ་སློང་ལྟ་བུ་དང་། མཆོག་མིན་པ་བསླབ་པ་བྱིན་པ་ལྟ་བུར་གཅིག་
པས་དགེ་སློང་གི་བྱིན་ལེན་གསོག་འཇོག་གིས་བསླབ་བྱིན་གྱི་བྱིན་ལེན་གསོག་འཇོག་
ཏུ་ཡང་འགྱུར་རོ། །སྡོམ་པས་མཉམ་པ། མཚན་མི་མཐུན་པ་དག་གི་ཡང་བྱིན་
ལེན་གསོག་འཇོག་ཕན་ཚུན་གཅིག་པ་ཉིད་དུ་འགྱུར་རམ་ཞེ་ན། སྐྱེས་པ་དགེ་སློང་
དང་བུད་མེད་དགེ་སློང་མ་དག་གི་བྱིན་ལེན་དང་གསོག་འཇོག་ནི་ཕན་ཚུན་ཁྱིམ་པ་
དང་འདྲ་བར་དགེ་སློང་གི་བྱིན་ལེན་གསོག་འཇོག་གིས་དགེ་སློང་མའི་བྱིན་ལེན་གསོག་
འཇོག་ཏུ་མི་འགྱུར་རོ། །དགེ་སློང་གིས་དགེ་ཚུལ་དག་གི་ཟས་ལ་རེག་པ་ནས་སྦེད་
པའི་བར་ལ་ཉེས་པར་འགྱུར་བ་ནི། དགེ་སློང་གི་ཟས་ལ་དགེ་ཚུལ་གྱིས་རེག་པས་
ཉེས་པར་མི་འགྱུར་བ་དེ་བཞིན་ནོ། །ལག་ཉར་བླངས་པའི་རྫས་དེ་ཡང་ཕྱིར་བླང་
ངོ་སྙམ་པའི་འདོད་པའམ། ལྟོས་པ་དང་བཅས་པས་ཕར་བྱིན་པ་ནི་བཏང་བ་ཉིད་
མིན་ཏེ། བསམ་པ་ཐག་པ་ནས་མ་བཏང་བའི་ཕྱིར་རོ། །དེས་ན་ལག་ཉ་སོགས་
འཇིག་པར་མི་འགྱུར་རོ། །ལག་ཉར་བླངས་པ་ལ་སོགས་པའི་རྫས་དང་པོར་ལྟོས་
པ་མེད་པར་བཏང་བ་ལ། ཕྱིས་ལྟོས་པ་དང་བཅས་པ་ཉིད་ནི། བྱིན་ལེན་བྱས་ཏེ་
ཟོས་ན་ཕྱེད་ཉིད་ཡིན་པས་ཉེས་བྱས་སོ། །ལྟོས་པ་མེད་པར་བཏང་བ་ལ་ལྟོས་པ་དང་
བཅས་པ་ཕྱེད་ཉིད་ཡིན་པ་དེའི་ཕྱིར། ལྟོས་པ་མེད་པར་བཏང་བ་དེ་བཟའ་བའི་ཕྱིར་
དུ་བསླང་བར་མི་བྱ་སྟེ། སློང་ན་ལྟོས་བཅས་སྐྱེ་བའི་ཕྱིར་རོ། །ལྟོས་པ་མེད་པར་
བཏང་བ་དེ་ཤེས་བཞིན་དུ་ཕྱིར་མི་བསླང་སྟེ། མི་ཤེས་ན་ཉེས་པ་མེད་དོ། །ཞིང་
གི་ཐོག་ཤས་ནོད་པ་དང་། དེ་གྲུབ་པའི་ཕྱིར་རེག་པ་ནི་ཆུད་ཟ་བའི་རྐྱེན་དེ་ལྟ་བུ་དག་
ཡོད་ན་དེ་ལ་རེག་པ་རུང་བ་མིན་པ་ཉིད་དུ་མི་འགྱུར་རོ། །ཟས་བཀལ་བའི་ཤིང་
རྟ་ལ་ནི་རྐྱེན་དེ་ལྟ་བུ་ཡོད་ན་ཁ་ལོ་པའི་སྟན་མ་གཏོགས་པ་ལ་རེག་པར་བྱ། འབྲས་

ལ་སོགས་པས་གང་བའི་ཤིང་རྟ་ལ་ཡང་མི་རེག་ཏུ་མི་རུང་བའི་རྐྱེན་དེ་ལྟ་བུ་ཡོད་ན་
ཁ་ལོ་པའི་སྟན་མ་གཏོགས་པ་ལ་རེག་པར་བྱའོ། །འབྲུ་ལ་སོགས་པས་གང་བའི་ཤིང་
རྟ་ལ་ཡང་དེ་བཞིན་ནོ། །ནད་པ་ཞོན་པའི་ཤིང་རྟ་ལ་ཡང་རྐྱེན་དེ་ལྟ་བུ་ཡོད་ན་ཁ་
ལོ་པའི་སྟན་མ་གཏོགས་པ་རེག་པར་བྱའོ། །བཟའ་བ་དང་འབྲུ་ལ་སོགས་པ་བཅུག་
པའི་གྲུ་ལ་ནི་རུ་སྐྱ་མ་གཏོགས་པ་ལ་རེག་གོ །རུ་སྐྱ་དེ་འཛིན་པའི་སྟན་པ་ཡང་རེག་
པར་མི་བྱའོ། །དགེ་འདུན་ནམ་གང་ཟག་གི་སྨན་དག་བསྐོལ་བའི་ཚེ། ལུད་པ་ན་
སྐྱམ་པ་དང་གནས་ནས་དབྱུང་བ་དང་། གཟར་བུའི་ལས་སྦྱར་བ་ལ་སོགས་པ་དང་།
བསྐོལ་བའི་གནས་ལས་ཤོད་དུ་དཔོག་པ་དག་ལ་ཡང་མི་རུང་བ་མེད་དོ། །སྐྱམ་པ་
སོགས་ལ་དང་པོ་ནས་རེག་པར་བྱའམ་ཞེ་ན། དང་པོར་ལུད་པ་ཞི་བར་བྱ་བའི་ཕྱིར་
དང་པོར་ཤིང་དབྲི་བ་དང་མེ་བསད་པ་དང་། གོས་ཀྱི་ཐུ་བ་ལ་སོགས་པར་རླུང་གཡབ་
ལས་འབད་པར་བྱའོ། །དེ་ལྟར་བྱས་ཀྱང་མ་ཤི་ན་སྐྱམ་པ་སོགས་བྱའོ། །
གཉིས་པ་ཟ་བའི་དམིགས་བསལ་ནི། དགེ་ཚུལ་ལ་སོགས་པས་མ་ཐེག་པར་
རང་གིས་ཆུ་ཀླུང་བརྒོལ་བའི་ཕྱིར་རམ། ལམ་བརྒྱགས་འཁྱེར་བའི་ཁུར་ཚ་བ་བསྙག་
པའི་ཕྱིར་ལག་ཉར་བླངས་བའི་ལམ་བརྒྱགས་བཟར་རུང་ངོ༌། །གང་གི་ཚེ་རུང་ཞེ་
ན༑ དེ་གཉིས་ཀྱི་དུས་སུ་བསྙེན་པར་མ་རྫོགས་པར་རང་གི་ལུས་སམ་དེ་དང་འབྲེལ་
བའི་ཐག་པ་ལ་སོགས་པ་ནས་འཛིན་པའི་ཆོ་ག་མ་འབྱོར་ཏམ། རུང་བའི་ལམ་བརྒྱགས་
གཞན་མེད་ནའོ། །ལམ་བརྒྱགས་འཁྱེར་བའི་ཁུར་ཚ་བ་གཞན་མེད་ན། སྦྱིན་བདག་
གིས་དེ་གཞན་ལ་བསྐུར་བ་སོགས་སྤྲོ་བར་བྱའོ། །སྦྱིན་བདག་ལ་བཅོལ་ཡང་མ་གྲུབ་
པས་ཁྱེར་བ་མེད་ན་ལམ་བརྒྱགས་རང་གིས་བསྐུར་བར་བྱའོ། །རང་གིས་ཁྱེར་བ་
དེ་ཉིད་ལས་ཚབ་གཞན་ལ་སྦྱིན་པས་བསྙེན་པར་མ་རྫོགས་པ་དང་སྐལ་བ་བརྗེ་ཞིང་

བླང་བ་ལ་བསྒྲུབ་པར་བྱའོ། །གཞན་དང་བརྗེ་བ་དེ་ཡང་མ་གྲུབ་ན། རང་གིས་
འཁྱེར་བ་དེ་བཟའ་བར་བྱ་བ་ཉིད་དོ་བྱིན་ལེན་སྟོབས་པར་བྱེད་པ་མེད་ན་བྱིན་ལེན་
མ་བྱས་པ་རང་གིས་ཁྱེར་བ་དེའམ། བྱིན་ལེན་མ་བྱས་པ་གཞན་ཡང་བཟའ་བར་
བྱའོ། །དེ་གཉིས་དགེ་སློང་གང་གི་བཟའ་བྱ་ཡིན་ཞེ་ན། ཉིན་གཅིག་ཟན་བཅད་
པར་བྱས་པའི་དགེ་སློང་གི་བཟའ་བྱའོ། །དེས་ཉི་མ་གང་ལ་ཇི་ཙམ་བཟའ་ཞེ་ན།
བཟར་རུང་བའི་ཉི་མ་དང་པོ་ལ་སྤར་གང་བཟའོ། །ཉི་མ་གཉིས་པ་ལ་ནི་སྤར་བ་དོ་
བཟའ་བར་བྱའོ། །ཉི་མ་གསུམ་པ་ཕན་ཆད་ལ་ནི་ཇི་ཙམ་གྱིས་ཆོག་པ་དེ་ཙམ་བཟའ་
བར་བྱའོ། །ཤིང་ཐོག་རུང་བར་མ་བྱས་པ་དང་། བྱིན་ལེན་མ་བྱས་པ་དང་། ལག་
ཉར་བླངས་པ་དག་ཀྱང་དུས་མིན་པར་ཡང་བཟའ་བར་བྱ་བ་ཉིད་དོ། །སུའི་བཟའ་
བྱ་ཡིན་ཞེ་ན། ཐོན་མེད་པའི་དགེ་སློང་གིའོ། །ཐམས་ཅད་དུ་བཟའམ་ཞེ་ན། ཤིན་
ཏུ་བཀྲེས་པ་ཉིད་ནའོ།།ཟན་མེད་ཅིང་ཤིན་ཏུ་བཀྲེས་པས་ལ་ཕུག་ལ་སོགས་པའི་
རྩ་བ་རུང་བ་མ་བྱས་པ་དག་ཀྱང་དུས་མིན་པར་ཡང་བཟར་རུང་ངོ༌། །ཟན་མེད་
ཅིང་ཤིན་ཏུ་བཀྲེས་ན་རང་གིས་ཀྱང་ཤིང་ཐོག་སོགས་བཏོག་པ་དང་རྩ་བ་ནས་དབྱུང་
བ་ཉིད་དང་། བཙོ་བ་ལ་སོགས་པ་བསྒྲུབ་པར་བྱ་བ་ཉིད་ཀྱང་བྱ་ཞིང་གཞན་ཡང་
བྱེད་དུ་གཞུག་གོ །བཞི་པ་བསླབ་བྱ་ནི་བྱིན་ལེན་མ་བསྟབས་པ་དང་། རུང་བར་
མ་བྱས་པ་དང་། དུས་མིན་པར་བཟའ་བ་ལ་སོགས་པ་རུང་པར་བྱ་བ་དག་ལ་རྩོམ་ལ་
འདོད་པ་ན་དེའི་མདུན་རོལ་ཏུ་ཡོ་བྱད་ལ་བདག་དང་གཞན་གྱི་བདག་གིར་བྱ་བའི་
ཐ་སྙད་མེད་པ་བྱང་གི་སྒྲ་མི་སྙན་ན་གྲགས་པའི་ཡིད་ལ་བྱེད་པ་མངོན་དུ་བྱའོ། །དགེ་
སློང་གིས་ལག་པ་བསྙལ་པ་བཀྲུས་པ་དང་འདབ་མ་དག་ཡོད་ན་ཆུ་སྐྱོགས་ཀྱིས་སྐོམ་
མི་བཏུང་ངོ༌། །དེ་དག་མེད་ན་སྐྱོགས་ཀྱིས་སྐོམ་བཏུང་བ་མ་བསྒྲིབས་པར་མི་བྱའོ།།

ཆུ་སྐྱོགས་དེ་ཆུ་དང་བཅས་པ་ཉིད་ཡིན་ན་ཁ་མ་བཅད་པ་ཉིད་དུ་མི་གཞག་གོ །སྐྱོགས་
དེའི་ཁ་གང་ནི་རྣམ་པ་གསུམ་སྟེ། ཤིང་ལས་བྱས་པ་དང་། རྡོ་ལས་བྱས་པ་དང་།
ས་ལས་བྱས་པའོ། །སྐྱོགས་དེ་གཞག་པའི་གཞི་ཤིང་ལས་བྱས་པའམ་རྡོ་ལས་བྱས་
པ་བཅང་བར་བྱའོ། །ཤིང་ལ་སོགས་པའི་འདབ་མ་དག་ཟས་ཀྱི་སྣོད་ཉིད་དུ་སྤྱོད་
པ་ན་བྱིན་ལེན་མ་བྱས་པ་ཉིད་ལ་ཉེས་པ་མེད་དོ། །སྣོད་དུ་སྤྱོད་པའི་འདབ་མ་འདི་
ལ༑ ཤིང་ལྗོན་པ་སོགས་ལས་བརྔས་པ་དང་མ་བརྔས་པ་དག་བྱིན་ལེན་སྟོབས་པའི་
ཕྱིར་ནི་ཁྱད་པར་མེད་དོ། །འདབ་མ་བརྔས་པ་དང་། སྣོད་གཞན་མེད་ན་འདབ་
མ་བརྔས་པ་དག་ཀྱང་སྣོད་དུ་སྤྱད་དོ། །གསོག་འཇོག་གི་ལྟུང་བྱེད་དོ།། །།
གཉིས་པ་བྱིན་ལེན་གྱི་ཆོ་ག་ལས་འདས་པ་ལ་ལྔ། རྐྱེན་ཁྱད་པར་ཅན་ལ་
དམིགས་ཀྱིས་བསལ་བ་དང་། བྱིན་ལེན་གྱི་མཚན་ཉིད་དམིགས་བསལ་དང་བཅས་
པ༑ ཟས་བྲིམ་པའི་ཚུལ་བསྟན་པ། བྱིན་ལེན་འཇིག་མི་འཇིག་དོགས་གཅོད་དང་
བཅས་པ། ཡན་ལག་གི་མཚན་ཉིད་དམིགས་བསལ་དང་བཅས་པའོ། །དང་པོ་
ནི༔ བྱིན་ལེན་བྱས་པའི་ཟས་གཞན་དང་། བྱིན་ལེན་སྟོབས་པའི་བསྙེན་པར་མ་
རྫོགས་པ་དག་ཀྱང་མེད་ན། སྦྱིན་བདག་གིས་བསམ་པ་ཐག་པས་དགེ་སློང་ལ་བསྔོས་
ཏེ་བཏང་བའི་བསོད་སྙོམས་པ་ལ་དགེ་སློང་རང་གིས་བླངས་ཏེ་སྒྲ་མི་སྙན་གྱི་དུས་
བྱིན་གྱིས་བརླབས་ནས་བཟའ་བར་བྱའོ། །གཉིས་པ་ནི། ཇི་ཙམ་གྱིས་བྱིན་ལེན་
བྱས་པ་ཡིན་ཞེ་ན། མངོན་སུམ་དྲང་ཐད་དུ་མནོས་པ་ནི་བྱིན་ལེན་ཡིན་གྱི། གློ་
དང་རྒྱབ་ནས་མནོས་པ་ནི་མིན་ནོ། །དེ་ཡང་བདག་པོ་དང་ལས་དང་། མེ་ཆུ་ནམ་
མཁའ་སོར་བཞི་ཙམ་གྱི་རགས་པས་མ་ཆོད་པའི་མཚམས་ཀྱི་ནང་དུ་མནོས་པ་དང་།
ས་མི་དམའ་བ་དང་ལག་པས་སླེབ་པ་འཐོབ་པའི་ཕྱོགས་ན་གནས་པས་མནོས་པ་དང་།

ལག་པ་གཉིས་གན་རྐྱལ་དུ་བཀན་པས་མནོས་པ་དང་། ལག་པ་ལ་སོགས་པའི་ལུས་
སམ། ལག་པ་དེ་དང་འབྲེལ་བའི་ལྷུང་བཟེད་ལ་སོགས་པས་མནོས་པ་དང་། ཟས་
དེ་གྱེན་དུ་འདེགས་པར་ནུས་པ་ལས་མནོས་པ་དང་། ངོ་བོའམ་རྣམ་གྲངས་ཀྱིས་
བསྙེན་པར་མ་རྫོགས་པ་ལས་མནོས་པ་དང་། རྟ་དང་གླང་པོ་ཆེ་དང་སྤྲེའུ་ཅང་ཤེས་
སོགས་མི་མིན་པ་ལས་ཀྱང་བྱིན་པ་མནོས་པ་ནི་བྱིན་ལེན་ཡིན་ནོ། །སྦྱིན་པར་མི་
འདོད་པས་བྱིན་པ་ནི་བྱིན་ལེན་མིན་པས། སྦྱིན་པར་འདོད་པས་དེའི་ཡན་ལག་གིས་
སམ་ལག་པ་དེ་དང་འབྲེལ་བས་བྱིན་པ་མནོས་པ་ནི་བྱིན་ལེན་ཡིན་ནོ། །དམིགས་
བསལ་ནི། བྱིན་ལེན་སྟོབས་པ་པོ་རང་གི་ཡུལ་དེ་ན་འགའ་ཡང་དེའི་ལག་ནས་ཟན་
མི་ཟ་བའི་མི་སྨད་པར་བྱ་བ་རིགས་ངན་སོགས་ཡིན་ན། དཀྱིལ་འཁོར་རམ་བྱུགས་
རིགས་འདིའི་སྟེང་དུ་ཞོག་ཅིག་ཅེས་བསྟན་ན་ཡང་བྱིན་ལེན་ཡིན་ནོ། །སྣོད་ལ་ཁྱད་
པར་མེད་པ་ནི། ལྷུང་བཟེད་དང་། ལྷུང་བཟེད་དེའི་གཞི་དག་ནི་བྱིན་ལེན་གྱི་སྐབས་
འདིར་གཅིག་པ་ཉིད་དེ་དེ་གཉིས་ཀར་དུ་མནོས་པ་བྱིན་ལེན་བྱས་པ་ཡིན་ནོ། །འཐོབ་
པའི་ཕྱོགས་ཀྱི་དམིགས་བསལ་ནི། སྤྲེའུ་རྣམས་ཀྱི་སྤྱོད་ཡུལ་ནི་ཤིང་གི་ཡལ་ག་ཡིན་
པས། ཡལ་གའི་སྟེང་དེ་ནས་སྤྲེའུས་བྱིན་ལེན་བསྟབས་པ་དེའི་ཕྱིར་མི་འཐོབ་པའི་
ས་ཉིད་མིན་ནོ། །ལག་པ་གཉིས་བཀན་པའི་དམིགས་བསལ་ནི། ཤིང་ཐོག་དག་
མན་ཤེལ་དང་། ཁྲི་དང་ཁྲིའུ་དང་ཐུ་བ་དང་ལྷུང་བཟེད་ཀྱི་གཞི་དག་གིས་བྱིན་ལེན་
ནོད་དུ་མི་རུང་བ་ཉིད་ཡིན་ནོ། །ཤིང་ཐོག་དེ་དག་གནས་པ་སློབ་མ་དང་ཉེ་གནས་
དག་གིས་ཅང་མི་སྨྲ་བས་སྲོག་ཆགས་ཡོད་མེད་སོགས་སོ་སོར་བརྟག་པར་བྱའོ།།
གསུམ་པ་ནི། ཤིང་ཐོག་འབྲིམ་པར་བྱེད་པ་དག་གིས་སྙོམས་པར་འབྲིམ་པར་བྱ་
བར་མོས་པར་བྱའོ། །དགེ་སློང་བྱིན་ལེན་བྱས་པས་འབྲིམ་པ་ཉིད་ནི་རུང་བ་ཉིད་

ཡིན་ནོ། །ཞུན་མར་དང་འབྲུ་མར་དང་སྦྲང་རྩི་དང་བུ་རམ་གྱི་དབུ་བའི་བུམ་པ་དག་
འབྲིམ་པ་ན། གོས་དག་མ་རུངས་པ་སྦྱང་བའི་ཕྱིར་རྩ་དང་ལོ་མ་ལ་སོགས་པ་དག་
གིས་གོས་དག་བསྐྱབ་པར་བྱའོ། །བྲིམ་པར་བྱ་བ་རྒུན་འབྲུ་ལ་སོགས་པ་གཅེས་པ་
བཟང་བ་དང་བར་མ་དང་། ཐ་མ་དག་སོ་སོར་བྱས་ནས་བྲིམ་པར་བྱའོ། །ཨམ་
ཞིམ་པོ་དག་ལོགས་ཤིག་ཏུ་བསལ་ཏེ་བྲིམ་པར་བྱ་སྟེ་མི་སྙོམས་པ་བསལ་བའི་ཕྱིར་
རོ༑ ༑འབྲིམ་པར་བྱེད་པའི་སྐལ་པ་ནི་དེའི་མཁན་པོའམ་སློབ་དཔོན་གྱིས་ནོད་པར་
བྱའོ། །མཁན་སློབ་ཀྱིས་དེའི་སྐལ་པ་ནོད་ན། དེ་གཉིས་ཤིན་ཏུ་རྒན་པས་འབྲིམ་
བྱེད་ཀྱིས་མིང་ཐོབ་པའི་ཟས་བཟང་པོ་ཐོབ་ན་འབྲིམ་བྱེད་རང་གི་དྲུང་ན་འདུག་པའི་
གྲོགས་དག་གིས་ནོད་པར་བྱའོ། །འབྲིམ་པར་བྱེད་པ་དུ་མ་ཉིད་ཡིན་ན་དྲུང་ན་འདུག་
པའི་དགེ་སློང་རང་སྟན་ལས་མ་འཕགས་པས་དེ་དག་གི་སྐལ་པ་ཇི་ཙམ་ལེན་ནུས་
པ་དེ་ཙམ་ནོད་པར་བྱ་ཞིང་ལྷག་མ་ནི་གཞན་དག་གིས་ནོད་དོ། །བཞི་པ་ནི། བྱིན་
ལེན་ཅན་གྱི་ཟས་འགྲིལ་བ་ནི། དགེ་སློང་རང་གནས་ནས་མ་འཕགས་པས་ལེན་པར་
ནུས་པ་ཉིད་ཡིན་ན་བྱིན་ལེན་མ་བཤིག་གནས་ནས་མི་སློབ་པའི་སར་ཕྱིན་ན་བྱིན་ལེན་
ཞིག་གོ །བྱིན་ལེན་བྱས་པའི་འོག་ཏུ་སྦྲང་བུ་དང་གྲོག་སྦུར་ལ་སོགས་པ་དག་གིས་
རེག་པས་ཀྱང་བྱིན་ལེན་མ་ཞིག་གོ །དགེ་སློང་གིས་འཛིན་པ་མ་བཏང་བ་ལ་གཞན་
གྱིས་རེག་པས་ཀྱང་བྱིན་ལེན་མི་འཇིག་གོ །བྱི་བས་རེག་པས་ནི་བྱིན་ལེན་ཞིག་པར་
བྱས་སོ། །བྱིན་ལེན་འཇིག་པའི་རྒྱུ་བཅུ་སྟེ། འགྲིལ་བ་དང་། དངོས་པོ་གཞན་དུ་
གྱུར་པ་དང་། སྐྱེ་བ་གཞན་དུ་གྱུར་པ་དང་། ནམ་མཁའ་ལ་འཕངས་པ་དང་། བདག་
ཉིད་དགེ་སློང་མིན་པར་གྱུར་པ་དང་དགེ་སློང་ནང་ཡིན་ནའང་རུང་ཀྱལ་ཁ་ལྟ་བུས་
ཀྱང་འཕྲོགས་པ་དང་མ་རྫོགས་པ་ལ་བསྔོས་པ་དང་། རང་དང་འབྲེལ་བ་བྲལ་བ་

ལ་མ་རྫོགས་པས་རེག་པ་དང་། ལྟུང་བ་བྱུང་ནས་སྤངས་པ་དང་། མེ་ཆུ་ལྟ་བུས་
དངོས་པོ་བརླག་པ་རྣམས་སོ། །བྱིན་ལེན་བྱས་ཟིན་པའི་ཟས་ལ་གཞན་གྱིས་རེག་
གམ་སྙམ་པའི་ཐེ་ཚོམ་བསལ་བའི་ཕྱིར་དུ་བྱིན་ལེན་སྟོབས་པ་ནི་མི་རིགས་པ་ཉིད་
མིན་ནོ། །
ལྔ་པ་ལ་གཉིས་ལས། སྤྱི་དོན་ནི། མཉན་ཡོད་དུ། དྲུག་སྡེས། བསླབ་པ་
ལ་གཡེལ་བས་བྱིན་ལེན་མ་བྱས་པ་ཟོས་པའོ། །རྒྱུ་མཚན་དབང་པོ་མེད་པར་ཟོས་
པར་བརྐུས་སོ་དང་དུས་མིན་པར་ཟོས་སོ་སོགས་ཁ་ཟེར་བའོ། །ཡན་ལག་ལ་བཞི་
ལས། གཞི་ལ། དངོས་པོ་ཆུ་དང་སོ་ཤིང་ལས་གཞན་པ་བྱིན་ལེན་མ་བྱས་པ་མགུལ་
དུ་མིད་པ་མངོན་པའོ། །བདག་ཉིད་ནད་པ་དང་ཟན་ཆད་པ་མིན་པའོ། །གནས་
· ནི་སྒྲ་མི་སྙན་ནམ་དེ་དང་འདྲ་བ་མིན་པ། ཀུན་སློང་ཟེར་འདོད་པ། སྦྱོར་བ་ཟར་
རྩོམ་པ་མཐའ་མགུལ་དུ་མེད་པའོ། །གཞུང་དོན་ནི། བྱིན་ལེན་མ་བྱས་པར་ཟ་
བའི་ལྟུང་བྱེད་འདིའི་བྱེད་པ་པོ་གང་ཞེ་ན། ཤེས་གཙོའོ། །གང་ལ་ཞེ་ན། བྱིན་
ལེན་མ་བསྟབས་པ་ཉིད་ལའོ། །གང་གི་བྱིན་ལེན་མ་བསྟབས་པ་ལ་ཞེ་ན། ཆུ་དང་
སོ་ཤིང་སོགས་མ་གཏོགས་པ་བཟའ་བར་བྱ་བའིའོ། །གང་དུ་བཟའ་བར་བྱ་བའི་
ཞེ་ན། ཁར་བཟའ་བར་བྱ་བ་ཡིན་ཀྱི། རྣ་བ་སོགས་སུ་ལོངས་སྤྱོད་པ་ནི་མིན་ནོ།།
གང་བྱས་ན་བྱེད་པ་པོ་ཡིན་ཞེ་ན། ཟོས་པ་མགུལ་དུ་མིད་པ་ན་ལྟུང་བར་དངོས་གཞིའི་
བྱེད་པ་པོ་ཡིན་ནོ། །དམིགས་བསལ་ནི། བྱང་གི་སྒྲ་མི་སྙན་དུ་ཟ་བ་ནི་མ་གཏོགས་
སོ༑ ༑དེར་ཡང་དུས་དྲན་བྱ་དགོས་ཏེ། ཞུ་བར། བྱང་གི་སྒྲ་མི་སྙན་གྱི་གླིང་ན་
ནི་ཟས་མ་བྱིན་པར་ཁའི་སྒོ་ནས་ཟ་བར་བྱེད་པ་དེ་བྱང་གི་སྒྲ་མི་སྙན་པའི་དུས་སུ་བྱིན་
གྱིས་རློབ་ན་ནི་ལྟུང་བ་མེད་དོ། །ཅི་སྟེ་བྱིན་གྱིས་མི་རློབ་ན་ནི་ཉེས་བྱས་སོ། །ཞེས་

གསུངས། ནད་པས་རང་གི་ཟས་ཁར་སྐྱལ་མི་ནུས་ན་བསྙེན་པར་རྫོགས་པ་གཞན་
མེད་ན་བསྙེན་པར་མ་རྫོགས་པ་ལས་ཁར་ཟན་ནོད་པར་བྱས་ཏེ་དེ་ལ་བྱིན་ལེན་འཇིག་
པའི་སྐྱོན་མེད་དོ། །ནད་པ་བསྙེན་པར་མ་རྫོགས་པས་བསྙེན་པར་རྫོགས་པས་ཟས་
བསྟབས་པ་བཟའ་བར་བྱའོ། །བྱིན་ལེན་མ་བྱས་པར་ཟ་བའི་ལྟུང་བྱེད་དོ།། །།
ལྔ་པ་ཟས་བསོད་པ་ལས་གྱུར་པ་ལ་སྤྱི་དོན། །སེར་སྐྱར་དྲུག་སྡེས་རང་ཉམས་
དང་ལྟོ་འདུན་ནོ། །རྒྱུ་མཚན་ཡུལ་དེ་ལ་གནོད་པ་དང་རང་ལྟོ་འདུན་ལ་ཞུགས་པ་
སོགས་སོ། །ཡན་ལག་ལ་བཞི་ལས། གཞི་ལ། དངོས་པོ་ཡུལ་དུས་དེར་ཟས་
བསོད་པར་གྲགས་པ། རུང་ཚད་ལྡན། སྦྱིན་བདག་དེ་ཉིད་ཀྱི་ཡིན་པའོ། །ཡུལ་
ཁྱིམ་པ་ཐ་སྙད་ལྔ་ལྡན། ཉེ་དུ་མ་ཡིན་པ། རྫས་ཐ་དད་མ་བླངས་པར་སྟེར་པ་པོ་
མིན་པ་ལུས་ཐ་མལ་པར་གནས་པ་སྟེ་དྲུག་ལྡན་ནོ། །བདག་ཉིད་ནད་པ་དང་ཅི་བདེར་
བསྟབས་པ་མིན་པའོ། །ཀུན་སློང་བླངས་ཏེ་ཟར་འདོད་པའོ། །སྦྱོར་བ་རང་གི་ལག་
ཏུ་བསམ་པའི་དོན་གསལ་པོར་མངོན་སུམ་དུ་སྨྲས་པའོ། །མཐར་ཐུག་མགུལ་དུ་
མིད་པའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི་ཟས་བསོད་
པ་ཇི་ལྟ་བུ་ཞེ་ན། འོ་མ་དང་ཞོ་དང་མར་དང་ཉ་ཤ་དང་ཤ་སྐམ་ལྟ་བུ་ནི་ཟས་བསོད་
པ་ཡིན་ནོ། །ཊིཀྐར། རྣམ་པ་དེ་ལྟ་བུ་དག་དང་མར་ཁུ་ལ་སོགས་པ་དག་ནི་ཟས་
བསོད་པ་ཡིན་ནོ་ཞེས་གསུངས། ཟས་བསོད་པ་འདི་ནི་ལྟུང་བ་འདི་བྱེད་པ་པོའོ། །སྦྱིན་
པར་བྱེད་པ་ཉེ་དུ་མིན་པ་ཁྱིམ་པ་ཉིད་ཀྱང་བྱེད་པ་པོ་ཡིན་ནོ། །གང་གི་ཚེ་དེ་གཉིས་
བྱེད་པ་པོ་ཡིན་ཞེ་ན། རང་གི་ལག་གིས་བླངས་ཏེ་ཟོས་ན་དངོས་གཞིའི་བྱེད་པ་པོ་
ཡིན་ནོ། །བདག་ཉིད་མིན་པས་ཟས་བསོད་པ་བསླངས་པ་དང་། གཞན་སློང་དུ་
བཅུག་པ་ཉིད་དེ་ལ་ནི་ཉེས་བྱས་ཀྱི་བྱེད་པ་པོའོ། །མི་ན་བ་ཐམས་ཅད་ལ་དེ་གཉིས་

ལྟུང་བ་འདིའི་བྱེད་པ་པོ་ཡིན་ནམ་ཞེ་ན། སྦྱིན་བདག་གིས་སློང་བ་པོ་ལ་ཅི་བདེར་
མ་བསྟབ་པ་ལ་ཡིན་ཀྱི་བསྟབས་པ་ལ་ནི་ལྟུང་བ་མེད་དོ། །བསྟབས་པ་ལ་ཉེས་པ་
མེད་པ་དེའི་ཕྱིར་སྦྱིན་བདག་གིས་ཅི་བདེར་མ་བསྟབས་པས་དང་པོར་ངན་པ་འབྲུ་
མར་ལ་སོགས་པའམ། བསོད་པ་འོ་མ་ལ་སོགས་པའམ། ཐ་མལ་པ་རའི་འོ་མ་
ལ་སོགས་པའམ། བཟང་པོ་བའི་འོ་མ་ལ་སོགས་པ་ཡང་ན་ངན་པ་རའི་འོ་མ་བསོད་
པ་འབྲས་ཀྱི་འོ་ཐུག་མར་དང་ཤ་ཁ་ར་དང་བསྲེས་པའོ། །བཟང་པོ་གོང་མ་སྲེག་ལ་
སོགས་པའི་ཤ །བལ་པོ་སེའུའི་ཁུ་བ། ན་ལེ་ཤམ་ལ་སོགས་པ་སྤྱོད་ཀྱི་བྱེ་བྲག་དང་
སྦྱར་བའོ། །དེ་ལྟ་བུའི་བསོད་སྙོམས་ཐོབ་པ་སྟེ་ཅི་བདེར་བསྟབས་པ་ན། གལ་ཏེ་
སླར་ཡང་ཟས་བསོད་པ་བླངས་ན་ཁྱིམ་པ་དང་ཉེ་དུ་མིན་པ་དེ་གཉིས་ལ་བླངས་ན་ཉེས་
བྱས། ཟོས་ན་དངོས་གཞིའི་བྱེད་པ་པོའོ། །གཉིས་པ་སེལ་བ་ནི། བཟང་པོ་ཅི་
བདེར་བསྟབས་པ་ན། དྲན་པ་བླངས་ཏེ་ཟ་བ་འདི་ལ་ནི་ཕྱེད་ཉེས་བྱས་ཉིད་ཡིན་ཏེ།
བཟང་པོ་བསྟབས་པས་དངོས་གཞི་མེད་ལ་ངན་པ་མ་བསྟབས་པས་ཉེས་བྱས་སུ་འགྱུར།
ཊིཀྐར། དགེ་སློང་གིས་བསོད་པ་འཐོབ་པ་ན། ངན་པ་སློང་བར་བྱེད་ན་དེ་སློང་
བ་ལ་ཡང་ཉེས་བྱས་ལ་ཟོས་པ་ན་ཡང་ཉེས་བྱས་སོ། །ཞེས་དང་། བམ་ལྔར། བསོད་
པ་འཐོབ་པ་ན། ངན་པ་སློང་བ་དང་དེ་ཐོབ་པ་ཟོས་པ་ལ་ཉེས་བྱས་སོ། །ཞེས་དང་།
རྣམ་འབྱེད་དུ། ཞོ་སྦྱིན་པ་ན་ཕྱིར་ཁུ་དང་དར་བ་སློང་བ་ལ་ལྟུང་བ་མེད་དོ། །ཞེས་
དང་། དེའི་ཊིཀྐར། དམན་པ་སློང་བའི་ཕྱིར་ཞེས་སོ། །ཅི་བདེར་བསྟབས་པའི་
མཚན་ཉིད་གང་ཞེ་ན། སྦྱིན་བདག་ཟོས་ཁྱེར་ཏེ་ཕྱིར་བྱུང་བས་དགེ་སློང་ཟས་མི་
ལེན་པར་ཅང་མི་སྨྲ་འམ། ཁོ་བོ་ལ་འདི་མི་དགོས་སོ་ཞེས་ཕྱིར་སྤོང་བ་ལ་འོ་ན་ཅི་
སློང་ཞེས་དྲིས་པ་ནི་སྦྱིན་བདག་གིས་ཟས་ཅི་བདེར་བསྟབས་པ་ཉིད་ཡིན་ནོ། །བསོད་

པ་སློང་བའི་ལྟུང་བྱེད་དོ། ། །
བཅུ་པ་ལྔ་པ་ལ་དྲུག །གཞན་གྱི་སྲོག་ལ་དང་། འདོད་པའི་ལོངས་སྤྱོད་
ལ་དང་། བསོད་ནམས་ལ་དང་། ལུས་སྲོག་ལ་དང་། ལུས་ལ་དང་། ཕྱིར་བཅོས་
པ་ལ་གནོད་པའོ། །དང་པོ་ལ་གཉིས་ལས། རྣམ་འབྱེད་ནས་འབྱུང་བ་ལ། སྤྱི་
དོན། ཀོའུ་ཤམྦིར། འདུན་པ། ཉོན་མོངས་པ་བག་མེད་པའོ། །རྒྱུ་མཚན་སོགས་
འདེབས་པ་བཞིན། རང་ཆེད་ཅེས་སྦྱར་རོ། །གཞུང་དོན་ལ་གཉིས་ལས། མདོར་
བསྟན་ནི། རང་སྤྱད་པའི་དོན་ཉིད་ལ་འཇུག་པ་དང་། འཇུག་ཏུ་འཛུད་པ་དག་ལ་
ཤེས་གཙོའོ། །གཞན་ཡང་སྲོག་ཆགས་དང་བཅས་པ་ཉིད་ལའོ། །གང་གི་སྲོག་
ཆགས་དང་བཅས་པ་ཞེ་ན། ཆུ་དང་ཞུན་མར་དང་འབྲུ་མར་དང་སྦྲང་རྩི་དང་། བུ་
རམ་གྱི་དབུ་བ་དང་། འོ་མ་དང་ཞོ་དང་མར་དང་ཚུ་དང་འབྲུའི་ཚྭ་དང་། ཞོ་ཁ་
ཆུ་དང་རྩབ་མོ་དང་ཤིང་ཐོག་དང་བཅའ་བར་བྱ་བ་ལ་སོགས་པ་རང་གི་ལུས་ཀྱི་ཡོ་
བྱད་དུ་ཉེ་བར་སྦྱར་བར་བྱ་བའི་སྲོག་ཆགས་དང་བཅས་པའོ། །སྲོག་ཆགས་ཇི་ལྟ་
བུའི་སྲོག་ཆགས་དང་བཅས་པ་ཞེ་ན། ཐ་མལ་བའི་མིག་ལ་སྣང་བ་ལྟར་ནུས་པས་
སོ༑ ༑གང་གི་ཚེ་ལྟུང་བྱེད་དུ་འགྱུར་ཞེ་ན། སྲོག་ཆགས་དེ་དག་ཤི་ན་ལྟུང་བྱེད་
དུ་འགྱུར་རོ། །སྲོག་ཆགས་དུ་མ་ཤི་ན་ཡང་ལྟུང་བྱེད་གཅིག་ཏུ་འགྱུར་རམ་ཞེ་ན།
དུད་འགྲོར་གྱུར་པའི་སྲོག་ཆགས་རེ་རེའི་སྲོག་འགགས་པ་ན་ལྟུང་བ་རེ་རེར་འགྱུར་
རོ༑ ༑དངོས་གཞི་འདི་ངེས་པ་ཡིན་ལ། སྦྱོར་བ་ནི་རྩོམ་པའི་དབང་གིས་མ་ངེས་
ཏེ༑ རྩོམ་པ་གཅིག་གིས་མང་པོ་ཤི་ན་ཡང་སྦྱོར་བའི་ལྟུང་བ་གཅིག་ཁོ་ན་ཡིན་ལ།
རྩོམ་པ་དུ་མས་བསད་ན་རྩོམ་པ་ཇི་སྙེད་པའི་སྦྱོར་བའི་ལྟུང་བར་འགྱུར་རོ། །གཉིས་
པ་རྒྱས་བཤད་ནི། སྔར་རང་སྤྱད་པ་ཞེས་གསུངས་པའི་མཚན་ཉིད་ཇི་ལྟ་བུ་ཞེ་ན།

སྤྱད་པ་ནི་རང་གི་ལུས་ཀྱིར་ཉེ་བར་སྤྱད་པ་ཡིན་ནོ། །སྤྱད་པའི་ངོ་བོ་ནི་འདི་ལྟ་སྟེ།
ཁྲུས་དང་ལྟུང་བ་དང་། སོ་ཤིང་དོར་བ་དང་། ལག་པ་དང་རྐང་པ་བཀྲུ་བའོ། །དེར་
མ་ཟད་ལུས་ཀྱི་ཡོ་བྱད་དུ་ཉེ་བར་སྤྱད་པ་གང་ཡིན་པ་དེ་ནི་ལུས་ཀྱིར་སྤྱད་པ་ཡིན་ནོ།།
ལུས་ཀྱི་ཡོ་བྱད་གང་ཞེ་ན། བཟའ་བར་བྱ་བ་དང་། ལྷུང་བཟེད་དང་། ཆོས་གོས་
དང་གནས་དང་སོ་བཀྲུ་བ་དང་། མེ་ལ་སོགས་པ་ནི་ལུས་ཀྱི་ཡོ་བྱད་དག་ཡིན་ནོ།།
སོགས་པའི་སྒྲས། ཁྲི་དང་ཁྲིའུ་དང་སྟན་ནང་ཚངས་ཅན་དང་། ལུ་བ་ལ་སོགས་
པ་བསྡུའོ། ལུས་ཀྱི་ཡོ་བྱད་དུ་ཉེ་བར་སྦྱར་བ་གང་ཞེ་ན། ལུས་ཀྱི་ཡོ་བྱད་དེ་དག་
ཏུ་ཉེ་བར་སྦྱར་བ་ནི། ས་དང་ལྕི་བ་དང་ཚོན་དང་། རྩ་དང་ཤིང་ལ་སོགས་པའོ།།
ལུས་ཀྱི་ཡོ་བྱད་དེ་དག་ཏུ་ཉེ་བར་སྦྱར་བ་དེ་དག་ལ་ཆུ་ལ་སོགས་པ་ཇི་ལྟར་དགོས་
ཤེ་ན། ལུས་ཀྱི་ཡོ་བྱད་དེ་དག་ཏུ་ཉེ་བར་སྦྱར་བ་དེ་དག་ལ་ཆུ་ལ་སོགས་པ་དགོས་
པ་ནི། འདི་ལྟ་སྟེ། བྱི་དོར་བྱ་བ་དང་། བཀྲུ་བ་དང་ཁ་བསྒྱུར་བ་དང་། ཆག་
ཆག་གདབ་པ་དང་། ཕྱག་བདར་བྱ་བ་དང༌། ཞལ་ཞལ་བྱ་བ་དང༌། འུ་ཤ་དང་།
ཐང་དང་ཐུག་པ་དག་ཏུ་བྱ་བའོ། །ཡུར་བ་ལ་སོགས་པའི་སྲོག་ཆགས་དང་བཅས་
པའི་ཆུའི་སྲོལ་དགག་པ་དང་། བསལ་བ་དག་ཀྱང་ཉེ་བར་སྦྱར་བ་ཡིན་ནོ། །ཤིང་
སྲོག་ཆགས་དང་བཅས་པའི་ཆུའི་ནང་དུ་གཞུག་པ་དང་། ཆུའི་ནང་དུ་དྲང་བ་དང་།
ཆུའི་ནང་ནས་སྐམ་སར་བཤལ་བ་དང་། རྡོ་ལ་སོགས་པའི་ཆུ་ལོན་སོགས་ཆུར་གཡེང་
བ་དང་། བཤལ་བ་དག་ཀྱང་ཉེ་བར་སྦྱོར་བ་ཡིན་ནོ། །གོས་རིམ་པ་གཅིག་པ་ལས་
གཞན་པ་སྤུ་ཅན་དང་ལྷན་པ་ཅན་ལ་སོགས་པ་བཀྲུ་བ་ཡང་སྦྱོར་བ་ཡིན་ནོ། །གོས་
རིམ་པ་གཅིག་པ་ཅན་དེ་ཡང་སྲོག་ཆགས་ཀྱི་ཁམས་ལྷག་པར་མང་བའི་ཆུ་ལ་བཀྲུ་
བ་ལྟ་བུ་ཡང་ཉེ་བར་སྦྱོར་པ་དག་ཡིན་ནོ། །སྲོག་ཆགས་དང་བཅས་པའི་ཆུ་ལ་སྤྱོད་

གཉིས་པ་ཕྲན་ཚེགས་ལ་སོགས་པའི་སྐབས་ནས་འབྱུང་བ་ལ་བཞི། ཆུ་ཚགས་
མེད་དུ་མི་རུང་བ་དམིགས་བསལ་དང་བཅས་པ། ཆུ་བརྟག་པའི་ཚུལ་ཞར་ལ་སྲོག་
ཆགས་ལ་གནོད་པ་སྤངས་པ། ཆུ་རུང་བ་རྣམས་ཀྱི་མཚན་ཉིད། ཆུ་དང་འབྲེལ་
བའི་ལས་གཞན་བསྟན་པའོ། །དང་པོ་ནི། དགེ་སློང་གིས་ཆུ་བཙག་པའི་ཕྱིར་སྤྱད་
ཚགས་བཅང་པར་བྱའོ། །ཆོས་འདི་བ་རྣམས་ཀྱིས་ཆུ་ཚགས་ལྔ་གང་རུང་བཅངས་
ན་ཞག་ཏུ་མི་ལྡན་པའི་དང་། ཆུ་ལ་ལོངས་སྤྱོད་པའི་དང་། ལམ་དུ་མི་ལྡན་པའི་
ཉེས་པ་འབྱུང་བས། དེ་འགོག་པ་ལ་ཆེ་ཆུང་གི་ཚད་དགོས་པ་བསྒྲུབ་ནུས་དང་། དམ་
ལྷོད་སྲོག་ཆགས་ཕྲ་མོ་ཐུབ་པ་ཡིན་ནོ། །སྤྱད་ཚགས་དེའི་ངོ་བོ་གང་ཞེ་ན། ཆུ་བཟེད་
པའི་སྣོད་བུམ་པ་ལ་སོགས་པའི་སྟེང་གི་ནམ་མཁའ་ལ་གཞག་པར་བྱ་ཞིང་། ཆུ་སྣོད་
དགང་བ་དང་སྲོག་ཆགས་བཙག་པར་བྱ་བའི་ཆུ་བཟེད་པར་བྱེད་པ། ཆུ་ཚགས་
གདགས་པར་བྱའི་ལྕགས་གཟེར་དག་བཏབ་པའི་ཤིང་བུ་གསུམ་ཕན་ཚུན་བསྣོལ་ཏེ་
མདུང་ཁྱིམ་ལྟར་གནས་པ་དང་ལྡན་པ་ལ་བཏགས་པའི་ཆུ་ཚགས་ནི་སྤྱད་ཚགས་དེ་
ཞེས་བྱའོ། །སྲོག་ཆགས་འཚོ་བའི་ཕྱིར་ཆུ་ཚགས་ལ་ཆུ་ཅུང་ཟད་གནས་པར་བྱ་
བའི་ཕྱིར་གཅལ་གཞུག་པར་བྱའོ། །གང་གི་ཞེ་ན། བྱེ་མའམ་ལྕི་བའི་གཅལ་གཞུག་
པར་བྱའོ། །ཡང་ན་ཆུ་གནས་པའི་དོན་དུ་ཆུ་ཚགས་ཀྱི་རྟེན་འོག་ཏུ་སྣོད་ཚགས་མིག་
ཅན་གཞུག་གོ །གང་ལས་བྱས་པ་ཞེ་ན། ས་དང་ཟངས་མ་ལས་བྱས་པ་གང་ཡང་
རུང་ངོ༌། །ཚགས་རྟེན་སྣོད་དེ་ནི་ཤིང་བུ་གསུམ་གྱི་ཐོག་མ་ལ་གདགས་སོ། །ཐབས་
གང་གིས་གདགས་ཤེ་ན། ཚགས་རྟེན་སྣོད་དེ་ལ་བུ་ག་ཕུག་སྟེ་ལུང་བཏགས་ཏེ་ཤིང་
བུ་གསུམ་གྱི་ཐོག་མ་ལ་གདགས་སོ། །ཡང་ན་ཚགས་རྟེན་སྣོད་དེ་ནི་བུ་གུ་དུ་མ་བྱས་

ནས་ངོས་གཡས་གཡོན་གཉིས་ནས་ཤིང་བུ་དག་ལ་བཏགས་ན་ཡང་འདུག་ཏུ་བཏུབ་
བོ༑ ༑དེའི་འོག་ཏུ་སོང་བའི་སྲོག་ཆགས་པ་གནོད་པ་སྤངས་པའི་ཕྱིར་ཆུ་ཚགས་ཀྱི་
ཕྱི་རོལ་ཀྱི་ངོས་སུ་ཚགས་རྟེན་སྣོད་གཞག་པར་བྱའོ། །དེ་ཅི་ཞིག་གིས་གདགས་ཤེ་
ན༑ སྔ་མ་ས་ལས་བྱས་པ་ནི། ཐ་གུས་གདགས་སོ། །ཕྱི་མ་ཟངས་ལས་བྱས་པ་
ནི་ལྕགས་ཐག་འཇམ་པོས་གདགས་སོ། །གང་ཟག་གིས་ཀྱང་ཚགས་རྟེན་སྣོད་དེ་
བཅང་བར་བྱའོ། །ཆུ་ཚགས་ལས་ཆུ་མི་འཛག་ན་ཤིང་ལེབ་ཀྱིས་ཆུ་ཚགས་ལ་དལ་
བུ་དལ་བུས་བརྡབ་པར་བྱའོ། །ཆུ་ཚགས་གཉིས་པ་བུམ་ཚགས་ལྕེའུ་ཅན་ནི་ཚེགས་
ཆུང་བས་འདོད་པར་བྱའོ། །བུམ་ཚགས་ལྕེའུ་ཅན་དེ་གང་ཟག་གིས་ཀྱང་བཅང་
བར་བྱའོ། །དེ་ཅི་ལས་བྱས་པ་བཅང་ཞེ་ན། སའམ་ཟངས་མ་ལས་བྱས་པ་བཅང་
བར་བྱའོ། །དེའི་དབྱིབས་ཇི་འདྲ་བྱ་ཞེ་ན། བུམ་ཚགས་ལྕེའུ་ཅན་དེ་ནི་ཕྱི་བུམ་
པའི་དབྱིབས་ཅན་ཁའི་ནང་པདྨའི་སྙིང་པོའི་བུ་གུ་དང་ལྡན་པ། བུ་གུའི་ངོས་འོག་
མ་སྦུབས་ཅན་ཡིན་ནོ། །བུ་གུ་དེ་དག་ཏུ་སྲོག་ཆགས་མི་འཆོར་བའི་རས་མས་དགབ་
པར་བྱས་ནས་ཆུ་བཙག་གོ །གང་ཟག་གིས་ཀྱང་ཆུ་ཚགས་ཉེ་བར་གཞག་པར་བྱའོ།།
ཆུ་ཚགས་ཇི་ལྟ་བུ་ཞེ་ན། ཆུ་ཚགས་ཤིང་བུ་ལ་རས་གཡོགས་པའི་གྲུ་གསུམ་མམ།
འདིས་རིལ་ཚགས་ཀྱང་བཟུང་ངོ་། །འོག་ཟོ་བ་ཞབས་མ་བཅུག་པ་ལྟ་བུའི་ནང་ནས་
རས་གཡོགས་པའི་རིམ་པ་ཞབས་ཚབས་ཅན་ནམ། ཁ་ཞབས་གཉིས་སུ་ཐ་གུ་བཏགས་
པའི་བསལ་ཚགས་རྣམས་བཅང་བར་བྱའོ། དམིགས་བསལ་ནི། བྱ་མ་བུམ་དང་།
རིལ་བ་དག་གིས་ཆུ་རུང་བ་བཅུས་པ་ཉིད་དང་། ལམ་དུ་ཆུ་རུང་བ་ཡོད་པ་ཉིད་ཀྱང་
ཆུ་ཚགས་དེ་དང་ལྡན་པ་ཉིད་ཡིན་པས་ཆུ་ཚགས་དངོས་སུ་མེད་ཀྱང་ཉེས་པ་མེད་དོ།།
ཆུ་ཚགས་དེ་མེད་པར་ལྗོངས་རྒྱུ་ཞིང་འགྲོ་བར་མི་བྱའོ། །གྲོགས་ནང་ཞེ་འགྲས་པ་

དང་བཅས་པ་དང་ལྷན་ཅིག་ཏུ་ལྗོངས་རྒྱུ་ཞིང་འགྲོ་བར་མི་བྱའོ། །གལ་ཏེ་དེ་དང་
འགྲོགས་ནས་མི་འགྲོ་ན་ཚུལ་ཁྲིམས་སོགས་ཀྱི་བར་ཆད་དུ་འགྱུར་བའི་རྐྱེན་དེ་ལྟ་
བུ་ཡོད་ན། གཙུག་ལག་ཁང་དེ་ཉིད་དུ་དེ་ལ་བཟོད་པ་གསོལ་ཏེ་འགྲོ་བར་བྱའོ། །ཆུ་
འཚག་པའི་བྱ་བ་བྱེད་པ་ན། ཆུ་འཚག་ཡོད་པ་ཉིད་ནི་ཆུ་ཚགས་ཡོད་པ་ཉིད་ཡིན་
ནོ༑ ༑གྲོགས་གཞན་གྱིས་ཆུ་འཚག་པའི་དུས་དེར་ཆུ་ཚགས་དེ་སྦྱིན་ནོ་ཞེས་ཁས་
བླངས་པ་ནི་ཆུ་ཚགས་དེ་དང་ལྡན་པ་ཉིད་ཡིན་ནོ། །ལྗོངས་རྒྱུ་བའི་ཚེ་ཆུ་ཚགས་
དང་བཅས་པའི་གྲོགས་དང་གྲོང་གཞན་དུ་འབྲལ་བ་ན་དེས་ཆུ་ཚགས་སྦྱིན་པར་ཁས་
མ་བླངས་ན་གྲོགས་ཀྱི་ཆུ་ཚགས་དེ་ལ་བརྟེན་པར་མི་བྱའོ། །ཆུས་ཕོངས་པར་མི་
འགྱུར་བའི་ཉེ་འཁོར་དུ་དགེ་སློང་འགྲོ་བ་ནི་ལྗོངས་རྒྱུ་བ་མིན་པས་དེར་ཆུ་ཚགས་མེད་
ཀྱང་ཉེས་པ་མེད་དོ། །ཆུས་ཕོངས་པར་མི་འགྱུར་བའི་ཉེ་འཁོར་དེ་ནི་རྒྱང་གྲགས་
ལྔ་ཉིད་དོ། །
མདོ་སྔ་མའི་དམིགས་བསལ་ནི། དགེ་སློང་གིས་དེར་ཕྱིན་ནས། ཆུ་ཚགས་
རྙེད་པར་འགྱུར་པའི་ངེས་པ་མེད་པར་རང་གི་གནས་སུ་ཆུ་ཚགས་བཞག་སྟེ་གནས་
གཞན་དུ་སོང་བ་ཆུ་ཚགས་དེ་དང་ལྡན་པ་ཉིད་མིན་པ་ནི་རང་དགའ་བྱེད་པ་མིན་པ་
ཡིན་ནོ། །དགེ་སློང་རེ་རེ་ལ་ཆུ་ཚགས་རེ་རེ་དགོས་སམ་ཞེ་ན། ལྗོངས་རྒྱུ་བའི་
ཚེ་ཆུ་ཚགས་གཅིག་གི་དགེ་འདུན་མན་ཆད་དུ་མ་ཆུ་ཚགས་དེ་དང་ལྡན་པ་ཉིད་མིན་
པར་མི་འགྱུར་རོ། །ཆུའི་རྒྱུན་མགྱོགས་པར་མྱུར་བ་ལ། གྲུས་འགྲོ་བ་ལ་ནི་རྒྱང་
གྲགས་ལྔ་ཚུན་ཆད་ཕོངས་པར་མི་འགྱུར་ལ། དེ་ཕན་ཆད་ནི་ཕོངས་པར་མི་འགྱུར་
བ་མིན་ནོ། །དེས་ན་རྒྱང་གྲགས་ལྔ་ཕན་ཆད་དུ་ཆུ་བཙགས་ཟིན་རུང་བའམ། ཆུ་
ཚགས་མེད་ན་རྒྱང་གྲགས་རེ་རེ་ཞིང་ཉེས་བྱས་དང་། ཕྱེད་པ་ཉེས་བྱས་ཕྲ་མོར་

འགྱུར་རོ། །ཆུའི་རྒྱུན་མགྱོགས་པར་འགྲོ་བ་དེ་ལ་དགེ་སློང་ཆུ་མགོར་སྲོག་ཆགས་
ཡོད་མེད་བརྟགས་ནས་བརྟགས་པའི་ཆུ་དེ་དང་མཉམ་དུ་རྒྱུན་ཕྱོགས་སུ་འབྲེལ་བར་
འགྲོ་བ་ནི་སྔར་ཆུ་བཏགས་པར་བྱས་པ་དེས་རྒྱང་གྲགས་གཅིག་གི་བར་དུ་བརྟག་མི་
དགོས་པར་ཆུ་ལ་འདོད་དགུར་འཇུག་ཏུ་རུང་ངོ་། །དམིགས་བསལ་ནི། གལ་ཏེ་
བརྟགས་པའི་ཆུ་དེ་རྒྱང་གྲགས་ཀྱི་ནང་ཡན་ཆད་དུ་ཆུ་གཞན་དང་འདྲེས་པར་གྱུར་
ན་འདྲེས་པ་དེ་ཡན་ཆད་དུ་མ་བརྟགས་པར་འཇུག་ཏུ་རུང་གིས་ཕྱིན་ཆད་བརྟག་དགོས་སོ།།
གཉིས་པ་ཆུ་བརྟག་པའི་ཚུལ་ནི། འཁྱིལ་ཆུ་ལྟ་བུ་ལ་ཕོར་གང་ཙམ་ལ་བརྟགས་
པ་ནས་འདོམ་གང་ཁོར་ཡུག་ཚུན་ཆད་ནི་བརྟགས་པ་དེ་ཉིད་ཡིན་ནོ། །ཇི་ཙམ་གྱིས་
ཆུ་དག་པ་ཡིན་ཞེ་ན། ཐ་མལ་བའི་མིག་སྐྱོན་མེད་ཀྱིས་སྲོག་ཆགས་མ་མཐོང་བར་
དག་པ་ཉིད་ཀྱི་ཆུ་ནི་དག་པ་ཡིན་ནོ། །མིག་གང་གིས་ཤེ་ན། ཐ་མལ་པའི་ཤའི་མིག་
· གིས་དག་པ་ཡིན་གྱི་ལྷའི་མིག་ལ་སོགས་པས་མིན་ནོ། །ཆུ་ཇི་ལྟ་བུ་ལ་སྲོག་ཆགས་
ཡོད་མེད་བརྟག་ཅེ་ན། མི་གཡོ་བ་ཉིད་དང་རྙོག་པ་མེད་པ་ལ་བརྟག་པར་བྱའོ། །བུམ་
པ་ཆུས་གང་བ་ཉིད་ལ་བརྟག་པར་བྱའོ། །ཡུན་ཇི་ཙམ་དུ་བརྟག་ཅེ་ན། ཆུ་བརྟག་
པ་དེ་ལ་བྱ་བ་ལས་འདས་པར་བགྲང་བའི་ཡུན་རིང་པོ་ཉིད་དུ་བརྟག་པར་མི་བྱའོ།།
སྲོག་ཆགས་ཡིན་མིན་ཐེ་ཚོམ་ཟ་ན། རྩྭ་ལ་སོགས་པའི་རྩེ་མོ་འཇམ་པོས་བསྟན་ན་
བརྟག་པར་སླའོ། །བརྟགས་ནས་ཇི་ལྟར་བསྒྲུབ་ཅེ་ན། སྲོག་ཆགས་མེད་ན་ལོངས་
སྤྱོད་ཅིང་། འདུག་ན་ཚུའི་སྲོག་ཆགས་དེ་དག་འཆི་བར་འགྱུར་བའི་ལམ་དུ་མི་འདོར་
རོ༑ ༑ཆུའི་སྲོག་ཆགས་ལས་གཞན་ཤིག་དང་རྩྭ་ཤིག་ལ་སོགས་པ་ཡང་འཆི་བར་
འགྱུར་བའི་ལམ་དུ་མི་དོར་རོ། །གལ་ཏེ་མར་མེའི་ནང་དུ་ཕྱེ་མ་ལེབ་ལ་སོགས་པའི་
སྲོག་ཆགས་ལྷུང་ན། མར་མེ་དེ་བྱེད་པས་མར་མེ་དེ་འོད་མི་སྒྲིབ་པའི་འོད་ཁང་གིས་
JK

གཡོགས་པར་བྱའོ། །འོད་ཁང་དེ་ཇི་ལྟ་བུ་ཞེ་ན། སྨྲིག་ཚལ་གྱི་གཟེབ་དར་དཀར་
རམ་ལྷང་ཚེར་སྲབ་མོས་གཡོགས་པ་ནི་འོད་ཁང་དེ་ཞེས་བྱའོ། །ཡང་ན་མིག་བརྒྱ་
པ་ཡང་འོད་ཁང་དུ་རུང་ངོ༌། །དེ་ཇི་ལྟ་བུ་ཞེ་ན། རྫ་མཁན་གྱིས་དང་པོ་ནས་ས་
ལས་བྱས་པའི་སྣོད་བུམ་པའི་དབྱིབས་འདྲ་བ་ཚགས་སེ་ལྟ་བུར་བུ་ག་མང་པོ་གཏོད་
ནས་སོ་བཏང་བ་ཆེད་དུ་བྱས་པའམ། བུམ་པ་ལ་སོགས་པའི་སྣོད་ལ་ཕྱིས་བུ་གུ་མང་
པོ་གཏོད་པ་ཅན་ནོ། །སྐྲ་ལ་སོགས་པའི་རྙིས་སྦྲུལ་གཟུང་བར་མི་བྱའོ། །སྦྲུལ་ཇི་
ལྟར་བསལ་ཞེ་ན། སེ་གོལ་གྱི་སྒྲ་ཕྱུང་སྟེ། ཀྱེ་བཞིན་བཟང་། མིག་ལམ་ན་མ་
འདུག་ཅེས་བརྗོད་པར་བྱའོ། །དེ་སྐད་བརྗོད་ཀྱང་མིག་ལམ་ན་མི་སྣང་བའི་ཕྱོགས་
ན་མི་འདུག་ན། དབྱུག་གུ་སྐམ་ཁས་དལ་བུས་རྫ་མའམ་བུམ་པར་བཅུག་སྟེ་ཁ་བཅད་
ནས་བུ་གུ་དག་གཏོད་དེ་སྦྲུལ་བསལ་བར་བྱའོ། །ཐབས་སྔ་མ་དེ་མ་གྲུབ་ན། ལྕགས་
ཕོད་དམ་ཤོར་བུའམ་ཤོར་བུ་ཕྲེའུས་སམ་ཐ་གུ་རས་མས་དཀྲིས་པའི་ཞགས་མིག་གིས་
སྦྲུལ་གྱི་མགུལ་བར་བཅིངས་ཏེ་དོར་བར་བྱའོ། །ལྕགས་ཕོད་ལ་སོགས་པས་བཅིང་
པའི་ཐབས་དེ་དག་ནི། རྗེ་མ་ལ་སོགས་པར་གཞུག་པ་ལ་ཡང་བྱའོ། །སྦྲུལ་དེ་ནགས་
ལ་སོགས་པ་ཚང་ཚིང་གི་ནང་དུ་དོར་བར་མི་བྱ་སྟེ། དེ་ནི་མེ་གཏོང་བའི་ཉེས་པ་
སྤང་བའི་ཕྱིར་རོ། །སྦྲུལ་དེ་ཁུང་དུ་ཞུགས་པའི་བར་དུ་བསྡད་པར་བྱའོ། །ལུས་
ཀྱི་ཤིག་རྣམས་ནི་རས་མའི་ནང་དུ་གཞུག་པར་བྱའོ། །རས་མ་དེ་ནི་ཀ་བའམ་རྩིག་
པའི་གསེབ་ཏུ་གཞུག་པར་བྱའོ། །རྩ་ཤིག་རྣམས་ནི་རྩྭ་སྔོན་པོར་ཡོད་པའི་གསིང་
མར་དོར་རོ། །ཡང་ན་ཕྱོགས་གསིལ་པར་དོར་བར་བྱའོ། །སྔ་མ་ཆུའི་སྲོག་ཆགས་
ཁྲོན་པ་སོགས་ཐག་རིང་པོར་ཕྱིར་གཞུག་པར་བྱ་བའི་ཕྱིར། གང་ཟག་གིས་ཀྱང་
བསལ་སྣོད་བཅང་པར་བྱའོ། །བསལ་སྣོད་ཇི་ལྟ་བུ་ཞེ་ན། བུམ་པ་སོགས་ལ་མགྲིན་

པ་དང་ཞབས་གཉིས་ཀར་དུ་ཐག་པ་བཏགས་ཏེ་མར་གཏང་བ་ན་མགྲིན་པའི་ཐག་
པ་ནས་བཟུང་ཞིང་ཞབས་ཀྱི་ཐག་པ་སློད་ལ་ཆུའི་ནང་དུ་སླེབ་པ་ནི་མགྲིན་པའི་ཐག་
པ་གློད་ཅིང་ཞབས་ཀྱི་ཐག་པ་འཐེན་པས་ཁ་བུབ་ཏུ་འགྱུར་རོ། །ཡང་ན་སྲོག་ཆགས་
བཙགས་པའི་ཆུ་ཚགས་དེ་ཉིད་ཀྱི་སྲོག་ཆགས་དེ་དག་ཁྲོན་པ་ལ་སོགས་པར་གཞུག་
པར་བྱའོ། །དེ་ལ་ཡང་མགྲིན་པ་དང་ཞབས་སུ་སྤྱད་ཐག་གདགས་པའི་ཚུལ་ནི་སྔ་
མ་བཞིན་ནོ། །ཆུ་ཚགས་ལ་སྲོག་ཆགས་ཆགས་པ་བསལ་བའི་ཐབས་ནི་ཆུས་བཤལ་
བ་ཡིན་ནོ། །ཆུ་ཚགས་ལ་དྲི་མ་བསལ་བའི་ཐབས་ནི་ཆུས་བཀྲུ་བའོ། །ཆུ་ཚགས་
རུལ་བར་མི་འགྱུར་བའི་ཐབས་ནི་ཉི་མ་སོགས་ལ་བསྐམ་པའོ། །དྲི་མ་བསལ་བ་དང་
རུལ་བར་མི་འགྱུར་བ་དེ་གཉིས་ཀ་ལ་ཡང་དམ་དུ་བཙིར་ནས་ཆུ་ཟགས་ན་ཕན་པ་
ཉིད་དོ། །གསུམ་པ་ཆུ་རུང་བ་རྣམས་ཀྱི་མཚན་ཉིད་ནི། དགེ་འདུན་ཚད་མ་དགེ་
་འདུན་འདི་ལ་སྲོག་ཆགས་དང་བཅས་པའི་ཆུས་ཐ་སྙད་བྱེད་པ་མེད་དོ་ཞེས་བྱ་བ་དང་།
གང་ཟག་ཚད་མ་གང་ཟག་འདི་སྲོག་ཆགས་དང་བཅས་པའི་ཆུ་མི་སྤྱོད་དོ་ཞེས་བྱ་
བ་དང་། ཆུ་ཚགས་ཚད་མ་ཆུ་བཙགས་འདིས་བཙགས་པའི་ཆུ་དུས་ཐམས་ཅད་
དུ་དག་པ་ཡིན་ནོ་ཞེས་བྱ་བ་དང་། ཆུ་ཚད་མ་ཁྲོན་པ་ལ་སོགས་པའི་ཆུ་འདི་ལ་ནམ་
ཡང་སྲོག་ཆགས་མེད་ཅེས་བྱ་བ་རྙེད་པའི་ཤེས་པས་མ་བརྟགས་པར་འཇུག་པ་ལ་ནི་
ཁ་ན་མ་ཐོ་བ་མེད་དོ། །ཉིན་ཞག་གི་རུང་བ་ནི། ཆུ་བཅུས་པ་དང་ཁྲོན་པའི་ཆུ་དག་
ནི་སང་ཉི་མ་འཆར་ཁ་ཚུན་ཆད་ཉི་མ་སྔ་མར་བརྟགས་པ་ཉིད་ཀྱི་རྗེས་སུ་འཇུག་གོ།
བཞི་པ་ཆུ་དང་འདྲེས་པའི་ལས་གཞན་བསྟན་པ་ནི། དགེ་སློང་གིས་དགེ་འདུན་གྱི་
རྐང་བཀྲུས་ཀྱི་སྣོད་ཆུས་སྟོང་པ་མཐོང་ན་དགང་བར་བྱའོ། །ཆུའི་སྣོད་དང་འབྲུ་
མར་སོགས་གཞན་གྱི་སྣོད་ཀྱང་དགེ་འདུན་གྱིས་ཉེ་བར་གཞག་པར་བྱའོ། །དགེ་

འདུན་ཀྱི་ཆུ་དང་གཞན་གྱི་སྣོད་དེར་གཏོགས་པ་ནི་འདྲུབ་པ་སྣོད་སྤྱད་འདྲུབ་པར་
བསྐོས་པའི་ལས་ཡིན་ནོ། །སྣོད་སྤྱད་འདྲུབ་པས་ལས་བསྟན་པ་འདིར་དགེ་འདུན་
གྱི་སྣོད་སྤྱད་གཞན་ལ་སྦྱིན་པ་དང་། དེ་ཕྱིར་བླང་བ་དག་ཀྱང་མ་བསྡུས་པ་མིན་པས་
དེ་དག་ཀྱང་སྣོད་སྤྱད་འདྲུབ་པའི་ལས་ཡིན་ནོ། །ཁྱིམ་པ་དགེ་འདུན་གྱི་སྣོད་སྤྱད་
རྙིང་པ་བརྙ་བ་ཉིད་ལ་རྙིང་པ་དེ་ཡོད་པ་ཉིད་ན་སྣོད་སྤྱད་འདྲུབ་པས་དེ་གཡར་པོར་
སྦྱིན་པར་བྱའོ། །དེ་ཡོད་པ་ཉིད་ན་སྦྱིན་པར་བྱའོ་ཞེས་པའི་ཚིག་དེས་གཙུག་ལག་
ཁང་དུ་ཡོན་བདག་རྣམས་འོངས་ནས་སྣོད་སྤྱད་རྙིང་པ་བརྙ་བ་ལ་སྦྱིན་པར་བྱ་བ་ཉིད་
ཀྱང་མ་བསྟན་པ་མིན་ནོ། །དགེ་སློང་དགེ་འདུན་གྱི་སྣོད་སྤྱད་བརྙ་བའམ་སློང་ན་
སྣོད་སྤྱད་འདྲུབ་པས་དགེ་འདུན་གྱི་སྣོད་སྤྱད་གསར་བ་ཡོད་ན་ཕྱིར་བླང་བ་མེད་པ་
ཉིད་དུ་གཏན་སྦྱིན་པར་བྱའོ། །དགེ་འདུན་གྱི་སྣོད་སྤྱད་གཞག་པའི་ཕྱིར་དུ་མཛོད་
ཁང་བསྒོ་བར་བྱའོ། །ས་དང་ཟངས་མའི་སྣོད་སྤྱད་དག་གནས་ཁང་སོ་སོར་གཞག་
གོ ༑དེ་མེད་ན་མཛོད་ཁང་གཅིག་ཏུ་ཡང་སོ་སོར་གཞག་གོ །དགེ་འདུན་གྱི་སྣོད་
དུ་ཆུ་ཉེ་བར་གཞག་པར་བྱའོ། །ཆུ་དེ་གར་བབ་བབ་ཏུ་མི་གཞག་གོ །གང་དུ་གཞག་
ཅེ་ན། ཆུ་གཞག་པ་དེའི་ཆེད་དུ་ཆུ་ཁང་བྱའོ། །ཕྱོགས་གང་དུ་ཞེ་ན། གཙུག་
ལག་ཁང་གི་ནང་གི་ལྷོ་ནུབ་ཀྱི་མཚམས་སུ་བྱ་སྟེ། དེར་རྟག་ཏུ་གྲིབ་མ་འབབ་པའི་
ཕྱིར་རོ། །ཆུ་ཁང་དེ་ལ་ངོས་སུ་སྐར་ཁུང་གདོད་པ་དང་། འོག་གཞིར་སོ་ཕག་གི་
གཅལ་བཀྲམ་པ་དང་། ཆུ་ཕྱིར་འབྱུང་བར་བྱ་བའི་ཕྱིར་ཆུ་ཁུང་གདོད་པ་དང་། སྒོ་
གདོད་པ་དང་། སྒོ་དེར་སྒོ་གླེགས་གཞུག་པ་དང་། སྒོ་དེ་ལ་ལག་ཟུང་གི་ཡང་མིག་
གཞུག་པར་བྱའོ། །ཆུ་ཁང་དེར་ཆུ་ཚགས་གཞག་པའི་ཕྱིར་གདང་བུ་བྱའོ། །ཆུ་
སྣོད་ཤིང་གི་ཁྲིའུ་དག་ལ་གཞག་གོ །ཡང་ན་ཆུ་སྣོད་སོ་ཕག་གི་སྟེགས་བུའི་སྟེང་

དུ་གཞུག་གོ །དེ་ཉི་ཚེའི་སྟེང་དུ་གཞག་གམ་ཞེ་ན། སྟེགས་བུ་དེའི་སྟེང་དུ་ཤིང་
ལེབ་བམ། བཅུ་སྐོར་སོགས་ཀྱི་གཞི་དག་ལ་གཞག་གོ །ཆུ་སྣོད་ནི། ཐ་ན་ཕྱི་རོལ་
ཆེ་ཆུང་དུ་འགྲོ་བའི་ཁྲུས་ཆུའི་ཆེད་ཀྱི་བར་ཡན་ཆད་ཀྱི་སྣོད་ཀྱང་དྲི་མ་མེད་པར་གཙང་
སྦྲ་བྱའོ། །ཆུ་སྣོད་དྲི་མ་མེད་པར་གཙང་བར་བྱའོ། །བཏུང་བར་བྱ་བའི་ཆུ་ཡང་
གཙང་སྦྲ་དང་གཙང་བར་བྱའོ། །བཏུང་བར་བྱ་བའི་ཆུ་དེ་ལག་པ་དང་གོས་དྲི་མ་
ཅན་རུང་བ་མིན་པ་དག་གིས་བྲིམ་པར་མི་བྱའོ། །ཆུ་སྣོད་རྣམས་ཀྱི་ནང་དུས་དུས་
སུ་བཀྲུ་བཤལ་བྱ་ཞིང་སྦྱང་བར་བྱའོ། །ཆུ་སྣོད་ཟབ་མོ་ནང་གི་ཞབས་སུ་ལག་པས་
མི་སླེབ་པ་རྣམས་ཀྱི་བཀྲུ་བཤལ་ནི་སྤུ་ཤེལ་རྩེའི་ཁྲུད་ཤིང་ངམ། འདབ་མའི་ཆང་
བུའམ། རས་མ་ཤིང་བུའི་རྩེ་མོ་ལ་བཏགས་པར་བྱའོ། །ཁྲུ་ཏ་ཤིང་དེ་ལ་ཟས་ཀྱི་
འགྲམ་ཟེར་དུ་མ་གྲུགས་མི་སྲུང་བ་ཉིད་དུ་མི་བྱའོ། །ཆུ་སྣོད་བཀྲུ་བཤལ་བྱས་པ།
ཉི་མ་སོགས་ལ་བསྐམ་པར་ཡང་བྱའོ། །བཀྲུ་བ་དང་བསྐམ་པ་དེའི་ཚེ་ཆུ་སྣོད་ཀྱིས་
བྲེལ་བར་མི་འགྱུར་བར་བྱ་བའི་ཕྱིར་སྣོད་སྤྱོད་ཐམས་ཅད་དུས་ཅིག་ཅར་ཉིད་དུ་བཀྲུ་
བ་དང་བསྐམ་པར་མི་བྱའོ། །ཆུ་བླང་བ་ལ་སོགས་པ་ཇི་སྐད་བསྟན་པའི་ཆུ་དང་འབྲེལ་
བའི་ལས་ནི་གནས་པ་སློབ་མ་དང་ཉེ་གནས་ཀྱིས་བྱ་བ་ཡིན་ནོ། །སྲོག་ཆགས་དང་
བཅས་པའི་ཆུ་དང་འབྲེལ་བ་ཕྲན་ཚེགས་ལ་སོགས་པའི་སྐབས་སོ། །སྲོག་ཆགས་
དང་བཅས་པའི་ཆུ་ལ་སྤྱོད་པའི་ལྟུང་བྱེད་དོ།། །། །
གཉིས་པ་གཞན་གྱི་འདོད་པའི་ལོངས་སྤྱོད་ལ་གནོད་པ་ལ་གཉིས་ལས། འདུག་
པའི་སྤྱི་དོན། མཉན་ཡོད་དུ། འཆར་ཀ་འདོད་ཆགས་ཀྱི་ཀུན་ཏུ་སྦྱོར་བ། རྒྱུ་
མཚན་བདག་ཉིད་ཉོན་མོངས་པའི་བསམ་པ་སྐྱེ་བ་དང་། གཞན་ལ་གནོད་པ་སོགས་
སོ༑ ༑ཡན་ལག་ལ་བཞི་ལས། གཞི་ལ། གནས་ནི་གནས་གཞན་པ་གེགས་བྱེད་

གཞན་མེད་པ། མངོན་སུམ་ཡིན་པའོ། །རྣམ་ཊིཀ་ཏུ། འདོམ་གང་གི་ནང་ཡིན་
པ་ཞེས་སོ། །བདག་ཉིད་བར་ཆད་དང་མི་ལྡན་པ་དང་། འདུག་པའོ། །ཡུལ་ནི་
སྐྱེས་པ་བུད་མེད་ཁྱིམ་པ་ཐ་སྙད་ཕྱེད་དང་ལྔ་ལྡན། ལུས་རྟེན་དུ་རུང་བ་རྫུ་འཕྲུལ་
མ་ཐོབ་པ། སྤྱོད་པ་ལ་ཞུགས་པའམ་ཕྱོགས་པའོ། །ཀུན་སློང་བརྣག་པས་འདུག་
པར་འདོད་པ། སྦྱོར་བ་འདུག་པར་རྩོམ་པ། མཐའ་འདུག་པར་རྫོགས་ཤིང་ཚོར་
བའོ། །གཞུང་དོན་ལ་གཉིས་ལས། ཐུན་མོང་པ་ནི་ཤེས་གཙོའོ། །གང་ལ་ན་དངོས་
སུ་ཞུགས་པའམ་ཕྱོགས་པ་ལའོ། །ཅི་ཞིག་ལ་ན་སྤྱོད་པ་ལའོ། གང་གི་སྤྱོད་པ་ལ་
ནི༑ སྐྱེས་པ་དང་བུད་མེད་གཉིས་ཀྱི་དབང་པོ་གཉིས་སྤྲོད་པའོ། །སྐྱེས་པ་དང་བུད་
མེད་ཇི་ལྟ་བུ་ཞེ་ན། ཁྱིམ་པ་ཉིད་ཀྱི་སྐྱེས་པ་དང་བུད་མེད་དོ། །དེ་གཉིས་གནས་
གང་ན་འདུག་ཀྱང་ལྟུང་བར་འགྱུར་རམ་ཞེ་ན། གནས་དེ་དགེ་སློང་གི་ལས་གཞན་
སྐྱེས་པ་དང་བུད་མེད་དེ་གཉིས་ཀའམ་གང་རུང་གི་ཡིན་ནའོ། །དེ་ཙམ་གྱིས་ལྟུང་
བ་འདིར་འགྱུར་རམ་ཞེ་ན། གནས་དེ་ན་དེ་གཉིས་འཁྲིག་པ་སྤྱོད་པ་ལ། དགེ་སློང་
ལས་གཞན་གེགས་བྱེད་པ་མེད་པ་ཉིད་ཀྱིས་འཁྲིག་པ་སྤྱོད་དུ་རུང་བ་ཉིད་ནའོ། །གཉིས་
པ་ཐུན་མོང་བ་ནི། གང་བྱས་ན་འདུག་པའི་ལྟུང་བྱེད་དུ་འགྱུར་ཞེ་ན། མ་བསྒྲིབས་
པར་མངོན་སུམ་དུ་བརྣག་པ་སྟེ་ནན་གྱིས་འདུག་ནའོ། །ཉལ་པོ་བྱེད་པར་གཤོམ་
པའི་ཁྱིམ་ན་འདུག་པའི་ལྟུང་བྱེད་དོ། ། །
གཉིས་པ་འགྲེང་བ་ལ། སྤྱི་དོན། གནས་དབེན་པ་དང་། བདག་ཉིད་འགྲེང་
བ་ཞེས་སྦྱར། གཞན་འདྲའོ། གཞུང་དོན་ལ་གསུམ། ཡན་ལག་གི་མཚན་ཉིད་
སེལ་བ། གནས་ཀྱི་མཚན་ཉིད་དོ། །ལྟུང་བ་འདིའི་བྱེད་པ་པོ་གང་ཞེ་ན། ཐུན་
མོང་བ་རྣམས་ཁས་བླངས་ནས་དབེན་པ་སྐྱབས་ཡོད་པར་བརྣག་པས་འགྲེང་བ་ན་ལྟུང་

བྱེད་དོ། །ཐམས་ཅད་དུ་འགྱུར་རམ་ཞེ་ན། གལ་ཏེ་གླང་པོ་ཆེ་ལ་སོགས་པ་འཇིགས་
པའི་དབང་གིས་འགྲེང་ན་ཉེས་པ་མེད་ལ་དེ་མིན་ན་ལྟུང་བར་འགྱུར་རོ། །བསླབ་
པའི་གཞི་སྔ་མ་དང་འདི་གཉིས་ལ་བྱེ་བྲག་ནི་འདི་ཡོད་དེ། སྔ་མ་ལ་ནི་མངོན་སུམ་
དུ་བརྣགས་པས་འདུག་ནའོ། །འདི་ལ་ནི་དབེན་པར་བརྣགས་པས་འགྲེང་ནའོ། །དེས་
ན་སྔ་མ་ནི་དབེན་པར་བརྣགས་པར་འདུག་ན་ཉེས་བྱས་སུ་འགྱུར་ལ། འདི་ལ་ནི་
མངོན་སུམ་དུ་བརྣགས་པས་འགྲེང་ན་ཉེས་བྱས་སུ་འགྱུར་རོ། །སྔ་མ་དང་འདི་གཉིས་
ཀ་ལ་འགྲོ་བ་དང་ཉལ་བ་གཉིས་ལ་ནི་ཉེས་པ་ཁོ་ནར་འགྱུར་རོ། །གཉིས་པ་ནི། ཚོར་
བྱ་འཁྲིག་པ་སྤྱོད་པར་བྱེད་པ་གཉིས་དང་། ཚོར་བྱེད་ལྟུང་བ་འབྱིན་པ་པོ་གཉིས་
ཀས་ཕན་ཚུན་མ་ཚོར་ན་གནས་དེར་འགྲེང་བ་ཉེས་བྱས་ཀྱི་བྱེད་པ་པོ་ཡིན་ནོ། །འདུག་
པ་དང་འགྲེང་བའི་དགེ་སློང་གིས་བལྟ་བ་དང་ཉན་པ་སྤྲོད་པར་བྱེད་པ་གཉིས་ཀྱི་གནས་
ལས་གནས་གཞན་ལ་སེམས་གཏོད་པར་བྱེད་ན་ཡང་ཉེས་བྱས་སོ། །གསུམ་པ་ནི།
བསླབ་པའི་གཞི་གཉིས་པོ་འདི་ལ་མིག་གི་ཤེས་པ་མ་ཉམས་པས་མཐོང་བའི་སྤྱོད་ཡུལ་
གྱི་མཐའ་ཚུན་ཆད་ནི་གནས་ཀྱི་མཐའ་ཡིན་ནོ། །མཛོད་ནི་ཁྱམས་ཀྱི་ཁང་ཁྱིམ་གྱི་
ཁོངས་སུ་གཏོགས་པས་གནས་གཅིག་གོ །ཉལ་པོ་གཤོམ་པའི་ཁྱིམ་དེ་ལས་ཁྱིམ་
གཞན་དགེ་སློང་འདུག་པ་དང་འགྲེང་བས་ཉལ་པོ་གཤོམ་པ་མངོན་སུམ་དུ་མཐོང་
ན་ཁྱིམ་དེ་དག་གི་བདག་པོ་བཟའ་ཐ་དད་པ་ཡིན་ན་གནས་ཐ་དད་པས་ལྟུང་བར་མི་
འགྱུར་ལ། བཟའ་གཅིག་པ་ཡིན་ན་གནས་གཅིག་པས་ལྟུང་བ་རྫོགས་པར་འགྱུར་
རོ༑ ༑ཉལ་པོ་བྱེད་པར་གཤོམ་པའི་ཁྱིམ་ན་འགྲེང་བའི་ལྟུང་བྱེད་དོ། ། །
གསུམ་པ་གཞན་གྱི་བསོད་ནམས་ལ་གནོད་པའི་སྤྱི་དོན། མཉན་ཡོད་དུ།
ཀུན་དགའ་བོ་མ་བརྟགས་པར་སྤྱད་པའོ། །རྒྱུ་མཚན་དགེ་སློང་གིའང་མཆོད་གནས་

མུ་སྟེགས་ཅན་དང༌། རྙེད་པའི་བར་ཆད་དུ་འགྱུར་བ་དང་མ་དད་པའོ། །ཡན་ལག་
ལ་བཞི་ལས། གཞི་ལ། ཡུལ་མུ་སྟེགས་ཅན་གྱི་བསླབ་པ་ཅན་ཐ་སྙད་གསུམ་དང་
ལྡན་པ། རྫས་ཐ་དད་པ། ཉེ་དུ། ནད་པ། རབ་ཏུ་འབྱུང་བར་འདོད་པ་ལ་འཚོ་བ་
ལྟོས་པ་གཞི་མིན་པའོ། །དངོས་པོ་དུས་རུང་གི་བཟའ་བའམ་བཅའ་བ། རུང་ཚད་
ལྡན། རང་གི་ཡིན་པ་དམན་པ་མིན་པའོ། །ཀུན་སློང་སྡིག་ལྟ་དང་དབྲལ་འདོད་
མིན་པར་སྟེར་བར་འདོད་པ། སྦྱོར་བ་སྟེར་བར་རྩོམ་པ། མཐའ་དེས་ཐོབ་པའོ།།
གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི་གང་བྱས་ན་གཅེར་བུ་ལ་
ཟས་སྟེར་པའི་ལྟུང་བར་འགྱུར་ཞེ་ན། གཅེར་བུ་བ་ཕོ་ཡང་རུང་མོ་ཡང་རུང་བ་ལ་
སྟེར་ན་ལྟུང་བྱེད་དུ་འགྱུར། དམིགས་བསལ་ནི། གཅེར་བུ་དེ་ཟས་སྟེར་བ་པོའི་
ཉེ་དུ་དང་། ཆོས་འདི་པ་ལ་རབ་ཏུ་འབྱུང་བ་ལ་ལྟོས་པ་དང་། ནད་པ་མ་གཏོགས་
པ་ལ་སྟེར་ན་ལྟུང་བྱེད་དོ། །གང་ལ་ཞེ་ན། ནད་པའི་རྟགས་འདི་དང་རབ་ཏུ་བྱུང་
བ་འདི་མེད་པའི་གཅེར་བུ་ལའོ། །གང་དུ་བྱིན་ན་ཞེ་ན། གཅེར་བུ་དེའི་ལུས་ལག་
པ་སོགས་སམ། ལུས་དང་འབྲེལ་བ་ལྷུང་བཟེད་ལ་སོགས་པར་སྟེར་ནའོ། །དངོས་
པོ་གང་ཞེ་ན། བཅའ་བར་བྱ་བ་དང་། བཟའ་བར་བྱ་བ་དག་གོ །དེ་ཇི་ལྟ་བུ་ཞེ་
ན༑ རུང་བ་དག་གོ །སུ་ལ་ཞེ་ན། དགེ་སློང་རང་དང་གཅེར་བུ་དེ་གཉིས་ཀ་ལ་
རུང་བའོ། །དོན་གང་ཡང་རུང་བའི་ཕྱིར་དུ་བྱིན་ནམ་ཞེ་ན། གཅེར་བུ་བ་སྡིག་
པ་ཅན་གྱི་ལྟ་བའི་རྣམ་པ་དང་དབྲལ་བ་ཉིད་ཀྱི་ཕྱིར་སྟེར་བ་མ་གཏོགས་སོ། །དགེ་
སློང་རང་གིས་སྦྱིན་ན་ལྟུང་བྱེད་དུ་འགྱུར་རོ། །གཉིས་པ་སེལ་བ་ནི། རང་དང་
དེ་ལ་མི་རུང་བའི་ཟས་བྱིན་པ་དག་ནི་ཉེས་བྱས་སོ། །གཞན་སྦྱིན་དུ་འཇུག་ནའང་
ཉེས་བྱས་སོ། །རང་གིས་ཞལ་ཏ་བྱས་ནས་བྱིན་ན་ཉེས་བྱས་སོ། །ལུས་སམ་དེ་

དང་འབྲེལ་བ་ལས་གཞན་དུ་བཟའ་བ་སོགས་བགོ་བཤའ་བྱེད་པའི་ཚུལ་དུ་འཇོག་ན་
ཉེས་བྱས་སོ། །ཞེན་པའི་བློས་གདོལ་བ་བཞིན་དུ་གཞན་དུ་འཇོག་པ་ལ་ནི་ལྟུང་བ་
མེད་དོ། །གཅེར་བུ་ལ་སྦྱིན་པའི་ལྟུང་བྱེད་དོ། །
བཞི་པ་རང་གཞན་གྱི་ལུས་སྲོག་ལ་གནོད་པ་ལ་གསུམ་ལས། དམག་ལ་
བལྟ་བའི་སྤྱི་དོན། གཉན་ཡོད་དུ། དྲུག་སྡེས་མ་དུལ་བའོ། །རྒྱུ་མཚན་རང་གཞན་
གྱི་ལུས་སྲོག་ལ་གནོད་པ་དང་། དགེ་བའི་བར་ཆད་དུ་འགྱུར་བ་སོགས་སོ། །ཡན་
ལག་ལ་བཞི་ལས། གཞི་ལ། ཡུལ་ཁྱིམ་པ་སྐྱེས་པ་ཐ་སྙད་དམག་གི་མཚན་ཉིད་
དུ་གྲུབ་པ་གཡུལ་སྤྲད་པའི་ཕྱིར་ཆས་པ་ཡིན་པའོ། ། བདག་ཉིད་རྐྱེན་དགོས་དང་
མི་ལྡན་ཞིང་། དེ་ན་གནས་པའི་དོན་ཅན་མིན་པའོ། །ཀུན་སློང་བལྟ་བར་འདོད་
པ༑ སྦྱོར་བ་རྩོམ་པ། མཐའ་ཉེ་འཁོར་ལས་འདས་ཏེ་མཐོང་བའོ། །གཞུང་དོན་
ལ་གསུམ་ལས། ཡན་ལག་གི་མཚན་ཉིད་ནི། གང་བྱས་ན་དམག་ལ་བལྟ་བའི་ལྟུང་
བྱེད་དུ་འགྱུར་ཞེ་ན། གཡུལ་སྤྲོད་པའི་ཕྱིར་ཆོས་པའི་གཡུལ་ལ་མངོན་པར་དགའ་
བའི་དམག་ལ་ལྟད་མོ་བལྟ་བའི་དོན་ཉིད་ཀྱིས་ཞུགས་པའི་དགེ་སློང་ལ་ལྟུང་བར་འགྱུར་
རོ༑ ༑དགེ་སློང་བསོད་སྙོམས་ཀྱི་ཕྱིར་ཞུགས་པ་ན་དམག་ལ་བལྟ་ན་ཡང་ལྟུང་བྱེད་
དོ༑ ༑གཉིས་པ་དམིགས་བསལ་ནི། རྒྱལ་པོ་དང་། བཙུན་མོ་དང་། གཞོན་ནུ་
དང་། ཞང་བློན་དང་། ཁྲོམ་གྱི་རུས་སྣ་དང་གྲོང་སྡེ་གྱི་མི་དང་ལྗོངས་ཀྱི་མིས་བཀུག་
པ་དང་། ཚུལ་ཁྲིམས་དང་སྲོག་ལ་སོགས་པའི་བར་ཆད་བྱུང་བའི་དབང་གིས་དམག་
ལ་བལྟ་བ་ཉིད་མ་གཏོགས་སོ། །གསུམ་པ་མཐར་ཐུག་བྱེ་བྲག་ཏུ་བཤད་པ་ནི། དམག་
ལ་བལྟ་བའི་ཕྱིར་གནས་ནས་འཕགས་པའི་གནས་དེའི་ཉེ་འཁོར་གྱི་མཐའ་ལས་འདས་
ཏེ་མཐོང་ན་ལྟུང་བྱེད་དོ། །ཉེ་འཁོར་གྱི་མཐའ་ལས་མ་འདས་པར་བཞིན་བསྒྱུར་

བ་ཙམ་གྱིས་མཐོང་བ་ལ་ཉེས་བྱས་སོ། །དམག་ལ་བལྟ་བའི་ལྟུང་བྱེད་དོ། །
གཉིས་པ་གནས་པའི་སྤྱི་དོན་ལ། གླེང་གཞི་རྒྱུ་མཚན་འདྲ། ཡན་ལག་ལ་
བཞི་ལས། གཞི་ལ། གནས་ནི་དམག་ཆས་པ་མ་གཏོགས་པ་བཞི་ལྡན་གནས་པའོ།།
བདག་ཉིད་དེར་འདུག་དགོས་པའི་རྐྱེན་དགོས་མེད་པའོ། །ཀུན་སློང་འདུག་པར་
འདོད་པ། སྦྱོར་བ་རྩོམ་པ་མཐའ་སྐྱ་རེངས་ཤར་བའོ། །གཞུང་དོན་ནི། གང་
བྱས་ན་དམག་ནང་ན་གནས་པའི་ལྟུང་བྱེད་དུ་འགྱུར་ཞེ་ན། རྒྱལ་པོ་སོགས་ཀྱིས་
བཀུག་པ་དང་འཇིགས་པའི་དབང་དེ་དག་མེད་པར་གཡུལ་ལ་མངོན་པར་དགའ་བའི་
དམག་ནང་དེར་ཉིན་མཚན་གཉིས་ལས་ལྷག་པར་ཉིན་མཚན་གསུམ་པའི་སྐྱ་རེངས་
དང་པོ་ཤར་གྱི་བར་དུ་འདུག་ན་ལྟུང་བྱེད་དོ། །མདུན་རོལ་ཏུ་ནི་སྦྱོར་བའི་ཉེས་བྱས་
སུ་འགྱུར་ལ། དེ་ཕྱིན་ཆད་ཉི་མ་རེ་རེ་ཞིང་དངོས་གཞིའི་ཁ་ན་མ་ཐོ་བ་རེ་རེར་འགྱུར་
རོ༑ ༑ཆོས་ལྡན་གྱི་དགོས་པ་མེད་ན་ཉིན་མཚན་གསུམ་པའི་སྔ་མ་ཉིན་མཚན་དང་
པོ་གཉིས་ལ་ཡང་ཉི་མ་རེ་རེ་ཞིང་དངོས་གཞིའི་ཁ་ན་མ་ཐོ་བར་འགྱུར་རོ། །དམག་
གི་ནང་ན་གནས་པའི་ལྟུང་བྱེད་དོ། །གསུམ་པ་བཤམ་དཀྲུགས་ལ། སྤྱི་དོན། བདག་
ཉིད་དེ་ན་གནས་པའི་དོན་ཅན་ཡིན་པ་ཞེས་སྦྱར། གཞན་བལྟ་བ་བཞིན་ནོ། །
གཞུང་དོན་ལ་གཉིས། རྣམ་གཞག་དང་། བསླབ་བྱའོ། །དང་པོ་ལ་གཉིས་
ལས། ཡན་ལག་གི་མཚན་ཉིད་ནི། གཡུལ་ལ་མངོན་པར་དགའ་བའི་དམག་གི་
དཔུང་གི་ཡན་ལག །གླང་པོ་ཆེ་དང་རྟ་དང་ཤིང་རྟ་དང་རྐང་ཐང་རྣམས་ནི་ལྟུང་
བ་འདིའི་བྱེད་པ་པོ་ཉིད་དོ། །གང་ལ་བྱེད་པ་པོ་ཡིན་ཞེ་ན། བར་ཆད་ཀྱི་དབང་
གིས་འགྲོ་བ་མིན་པ་ལ་བྱེད་པ་པོ་ཡིན་ནོ། །དཔུང་གི་ཡན་ལག་ཇི་ལྟ་བུ་ཞེ་ན། དཔུང་
གི་ཡན་ལག་བསྡུས་པ། རྒྱལ་མཚན་གྱི་མཆོག་གམ་དཔུང་གི་མཆོག་སྟེ་དཔུང་ཚོགས་

ཡན་ལག་བཞི་པའོ། །སོ་སོ་བ་ནི་གཡུལ་བཀོད་ཅིང་བཤམས་པ་སྟེ་དེ་གཉིས་རྣམ་
གྲངས་སོ། །གཡུལ་བཀོད་པ་ནི་བཞི་སྟེ། འབྲུའི་ཁ་ལྟ་བུ་དང་། ཤིང་རྟའི་དབྱིབས་
ལྟ་བུ་དང་། ཟླ་ཁམ་གྱི་རྣམ་པ་ལྟ་བུ་དང་། ནམ་མཁའ་ལྡིང་གི་འདབ་མ་ལྟ་བུའོ།།
འབྲུའི་ཁ་ལྟ་བུ་ནི། མདུན་དུ་ཡང་རུ་དངར་རྒྱབ་ཏུ་ཡང་རུ་དངར་ལ་དབུས་ན་རྒྱལ་
པོ་འདུག་པའོ། །ཤིང་རྟའི་དབྱིབས་ལྟ་བུ་ནི། མདུན་དང་གློ་གཡས་གཡོན་དུ་ཡང་
རུ་དངར་རྒྱལ་པོ་རྒྱང་ན་འདུག་པའོ། །ཟླ་ཁམ་གྱི་རྣམ་པ་ལྟ་བུ་ནི། མདུན་དང་
རྒྱབ་དང་གློར་ཡང་རུ་དང་ར་དབུས་ན་རྒྱལ་པོ་འདུག་པའོ། །ནམ་མཁའ་ལྡིང་གི་
འདབ་མ་ལྟ་བུ་ནི། གློ་རུ་དངར་ལ་མདུན་དུ་རྒྱལ་པོ་འདུག་པའོ། །དཔུང་གི་ཡན་
ལག་ཇི་ལྟ་བུ་ལྟུང་བ་གང་གི་བྱེད་པ་པོ་ཡིན་ཞེ་ན། གླང་པོ་ཆེ་སོགས་གོ་བསྐོན་པ་
དང༌། ཤིང་རྟ་བཤམས་པ་དང་། རྒྱལ་མཚན་བསྒྲེང་བ་དང་། གཞུ་བདུངས་བ་
དང་། མདའ་མདེའུ་ཅན་བརྡབ་པ་དང་། རལ་གྲི་ཤུབས་ནས་ཕྱུང་བ་སོགས་ལྟ་
གོན་བྱས་པ་རྣམས་ཀྱི་དངོས་ལ་ལྟུང་བྱེད་དངོས་གཞིའི་བྱེད་པ་པོ་ཡིན་ནོ། །སྟ་གོན་
བྱས་པ་རྣམས་ཀྱི་དངོས་དེ་གང་ཞེ་ན། དཔུང་གི་ཡན་ལག་སྟ་གོན་བྱས་པ་དག་ལ་
རེག་པ་དང་། བཤམས་པ་དཀྲུགས་པ་གླང་པོ་ཆེ་སོགས་གནས་ནས་བསྐྱོད་པའོ། །བལྟ་
བའི་ཕྱིར་འཕགས་ཤིང་ཉེ་འཁོར་གྱི་མཐའ་ལས་འདས་ཏེ་མཐོང་བ་ལྟ་བུ་ནི་དངོས་
དག་ཡིན་ནོ། །གཉིས་པ་སེལ་བ་ནི། བསླབ་པའི་གཞི་གསུམ་པོ་འདི་དག་གི་ཡུལ་
ལ་དམག་ཡུལ་ལ་མངོན་པར་དགའ་བ་མིན་པ་དང་། སྟ་གོན་མ་བྱས་པའི་སྒོ་ནས་
མ་ཆས་པ་ཉིད་ལ་ནི། རེག་པ་ལ་སོགས་པ་ལ་ན་སྨད་པ་ཉིད་དོ། །གཉིས་པ་ནི།
དགེ་སློང་གིས་གླང་པོ་ཆེ་དང་རྟ་དང་། བྱ་གག་དང་། བྱ་ལ་བ་ཀ་དང་། བྱ་བ་རྟ་
ག་དང་། སྐྱེས་པ་དང་། བུད་མེད་འཐབ་པ་ལ་སོགས་པ་རང་གིས་བྱས་པ་དང་།

གཞན་བྱེད་དུ་གཞུག་པ་དང་བལྟ་བར་མི་བྱའོ། །དཔུང་གི་ཡན་ལག་ཉམས་སུ་མྱོང་
བའི་ལྟུང་བྱེད་དོ། །
ལྔ་པ་གཞན་གྱི་ལུས་ལ་གནོད་པ་ལ་གཉིས་ལས། བརྡེག་པའི་སྤྱི་དོན། མཉན་
ཡོད་དུ། འཆར་ཀ ཞེ་སྡང་གི་ཀུན་སྦྱོར། རྒྱུ་མཚན་ཡུལ་དེ་ལ་གནོད་པ་དང་།
ཚུར་ལ་ལན་བརྡེགས་པ་ན་ཞེ་སྡང་འཕེལ་ནས་སྲོག་གཅོད་པའི་རྒྱུར་འགྱུར་བའོ།།
ཡན་ལག་ལ་བཞི་ལས། གཞི་ལ། ཡུལ་དགེ་སློང་ཆོས་དྲུག་ལྡན། ཀུན་སློང་གསོད་
སེམས་ལས་གཞན་པའི་རྙོག་པ་སོགས་ཀྱིས་བརྡེག་པར་འདོད་པ། སྦྱོར་བ་རྩོམ་པ།
མཐར་ལུས་ལ་རེག་པའོ། །གཞུང་དོན་ལ་གསུམ། ཡན་ལག་ཐུན་མོང་བ་དང་།
ཐུན་མོང་མིན་པ་དང་། བསླབ་བྱའོ། །དང་པོ་ནི། གང་བྱས་ན་བརྡེག་པའི་ལྟུང་
བྱེད་དུ་འགྱུར་ཞེ་ན། རྙོག་པ་ཅན་ཞེ་སྡང་གི་སེམས་ཉིད་ཀྱིས་ཡུལ་དགེ་སློང་ཕ་རོལ་
ལ༑ ལག་པ་སོགས་ལུས་སམ། དེས་འཕངས་བའི་བོང་པ་སོགས་སམ། དེ་དང་
འབྲེལ་བའི་དབྱུག་པ་ལ་སོགས་པ་དག་གང་ཡང་རུང་བ་ཐ་ན་རྐང་པའི་མཐེ་བོའམ།
ཡུངས་ཀར་རམ་རྩ་དག་གིས་བརྡེག་ན་ལྟུང་བྱེད་དུ་འགྱུར་རོ། །བསླབ་པའི་གཞི་
འོག་མ་དག་གཟས་པ་དང་། གནས་ངན་ལེན་འཆབ་པ་དང་། ཟན་གཅོད་དུ་འཇུག་
པ་ཞེས་བྱ་བ་གཞན་དག་ལ་ཡང་དགེ་སློང་ཕ་རོལ་ཞེས་སྦྱར་རོ། ། །
གཉིས་པ་ལ་གཉིས། ཡན་ལག་གི་མཚན་ཉིད་དང་། སེལ་བའོ། །དང་
པོ་ནི། གང་གི་ཚེ་ལྟུང་བྱེད་དུ་འགྱུར་ཞེ་ན། བརྡེག་སྤྱད་ཀྱིས་བརྡེག་པར་བྱ་བའི་
ལུས་ལ་རེག་ནའོ། །བརྡེག་སྤྱད་མང་པོ་ལ་ཡང་ལྟུང་བ་གཅིག་ཏུ་འགྱུར་རམ་ཞེ་
ན༑ བརྡེག་སྤྱད་སོར་མོ་སོགས་རེ་རེས་རེག་པ་ལ། དེ་སྙེད་ཀྱི་ལྟུང་བར་འགྱུར་
རོ༑ ༑ཚུལ་འཕགས་པ་ན་རེ ་གནོད་པའི་རེག་པ་ཀུན་ཏུ་ཐུག་པའི་རེག་པ་ཡིན་པའི་

ཕྱིར་རོ། །ག་ག་ཚིལ་ལ་བྱེད་པ་ནི། འདོད་པའི་རེག་པ་ཀུན་ཏུ་སྤྱོད་པའི་རེག་པ་
ཡིན་པའི་ཕྱིར་ཟེར། རྒྱ་ནི། གནོད་པ་གཅིག་བྱ་སྙམ་པ་དང་། དུ་མ་བྱ་སྙམ་
པའི་ཀུན་སློང་གི་ཁྱད་པར་ཡིན་ལ། ག་ག་ཚིལ་ཡང་དེ་དང་འདྲ་ཟེར། རྣམ་ཊིཀ་
ཏུ༔ གང་གི་ཚེ་སོར་མོ་ཐ་དད་པས་རྡེག་པར་བྱེད་པ་དེའི་ཚེ་ན་བརྡེག་པ་ཐ་དད་པར་
བསམས་པའི་ཕྱིར་ལྟུང་བ་ཡང་ཐ་དད་པར་འགྱུར་ལ། གང་གི་ཚེ་གཅིག་ཉིད་ཀྱིས་
རྡེག་པར་བྱེད་པ་དེའི་ཚེ་ནི། བརྡེག་པ་ཐ་དད་པར་སེམས་པ་མེད་པའི་ཕྱིར་ལྟུང་
བ་ཡང་གཅིག་ཉིད་དུ་ཤེས་པར་བྱའོ། །ཞེས་གསུངས་པ་དང་མཐུན་ནོ། །གཉིས་
པ་ནི། བརྡེག་སྤྱད་ཀྱིས་བརྡེག་པར་བྱ་བ་ལ་མ་ཕོག་ན། བརྡེག་སྤྱད་ཇི་སྙེད་པའི་
ཉེས་བྱས་སོ། །གསུམ་པ་ནི། བརྡེག་པར་བྱ་བ་འདོད་ཆགས་ཅན་གྱི་སེམས་ལྟ་
བུ་གཞན་ཡིན་ལ། དེ་མི་སྡུག་པ་བསྒོམ་པ་ལྟ་བུས་ཞི་བར་བྱའི། རང་གི་ལུས་ལྟ་
བུ་གཞན་ལ་བརྡེག་པར་མི་བྱའོ། །རྙོག་པ་ཅན་གྱི་སེམས་ཀྱིས་ཀ་བ་ལ་བརྡེག་པར་
མི་བྱའོ། །རྩིག་པ་དང་ས་དང་ཤིང་ལྗོན་པ་དང་སྒོ་ལ་སོགས་པ་གཞན་ལ་ཡང་བརྡེག་
པར་མི་བྱའོ། །དགོས་པའི་དབང་གིས་ཤིང་གཤགས་པ་དང་བརྡུང་བ་སོགས་ནི་ཉེས་
པ་མེད་དོ། །བརྡེག་པའི་ལྟུང་བྱེད་དོ། །གཉིས་པ་གཟས་པའི་སྤྱི་དོན་ལ་གཟས་པ་
ཞེས་སྦྱར་གཞན་འདྲའོ། །གཞུང་དོན་ནི། གང་བྱས་ན་བརྡེག་པར་གཟས་པའི་
ལྟུང་བྱེད་དུ་འགྱུར་ཞེ་ན། དགེ་སློང་གིས་དགེ་སློང་ཕ་རོལ་ལ་རྙོག་པ་ཅན་གྱི་སེམས་
ཀྱིས་ལུས་སམ་དེ་དང་འབྲེལ་བ་སོགས་གང་ཡང་རུང་བས་བརྡེག་པར་གཟས་ན་ལྟུང་
བྱེད་དུ་འགྱུར་རོ། །བརྡེག་སྤྱད་མང་པོ་ལ་ཡང་ལྟུང་བ་གཅིག་ཏུ་འགྱུར་རམ་ཞེ་
ན༑ སོར་མོ་སོགས་བརྡེག་སྤྱད་ཀྱི་རྫས་རེ་རེ་ལ་དེ་སྙེད་ཀྱི་ལྟུང་བྱེད་དུ་འགྱུར་རོ།།
གཟས་པའི་ལྟུང་བྱེད་དོ། །དྲུག་པ་གཞན་གྱི་ཕྱིར་བཅོས་པ་ལ་གནོད་པའི་སྤྱི་དོན།

མཉན་ཡོད་དུ་ཉེར་དགའ་ཉེས་རྩོམ་མོ། །རྒྱུ་མཚན་ཕྱིར་བཅོས་ལ་གནོད་པ་དང་།
ལས་ཀྱི་ཁ་སྐོང་དུ་མི་རུང་བས་བསྟན་པ་ལ་གནོད་པའོ། །ཡན་ལག་ལ་བཞི་ལས།
གཞི་ལ། ཡུལ་དགེ་སློང་རྫོགས་པའི་སྡོམ་ལྡན། ལྟ་མཚན་མཐུན་པ། ཐ་སྙད་
གསུམ་དང་ལྡན་པ། རྒྱུད་ཐ་དད་པ། ལུས་ཐ་མལ་པར་གནས་པའོ། །དངོས་པོ་
ཕམ་ལྷག་གང་རུང་ཡུལ་དེ་ལ་བྱུང་བ། གནས་མཚམས་ནང་ན་མཐོལ་ཡུལ་མཚན་
ཉིད་པ་ཡོད་པའོ། ཀུན་སློང་རྐྱེན་དགོས་ལ་མི་ལྟོས་པར་འཆབ་པར་འདོད་པའོ།།
མཐའ་མཚན་མོ་འདས་པའོ། །གཞུང་དོན་ནི། གང་བྱས་ན་གནས་ངན་ལེན་འཆབ་
པའི་ལྟུང་བྱེད་དུ་འགྱུར་ཞེ་ན། དགེ་སློང་ཕ་རོལ་པོའི་ཕམ་པར་འགྱུར་བ་དང་། དགེ་
འདུན་ལྷག་མ་དག་བཅབས་ན་ལྟུང་བྱེད་དུ་འགྱུར་རོ། །ཐམས་ཅད་དུ་འགྱུར་རམ་
ཞེ་ན། མ་བཅབས་ན་རང་ཉིད་བདེ་བ་ལ་མི་རེག་པ་དང་། རང་གི་དགེ་སྦྱོང་ཚུལ་
གྱི་འབྲས་བུ་དང་། ཚངས་པར་སྤྱད་པའི་བར་ཆད་དང་། དགེ་འདུན་འཁྲུག་ཏུ་
དོགས་པའི་དབང་ཉིད་མ་གཏོགས་པར་འཆབ་ན་ལྟུང་བྱེད་དུ་འགྱུར་རོ། །ནམ་གྱི་
ཚེ་ལྟུང་བྱེད་དུ་འགྱུར་ན། ཉིན་མཚན་གྱི་མཐར་དངོས་གཞིར་འགྱུར་རོ། །ཉིན་
མཚན་གྱི་མཐའ་སྔ་རོལ་ཏུ་ནི་ཉེས་བྱས་སོ། །ཕམ་ལྷག་གཉིས་ལས་གཞན་པའི་ལྟུང་
བ་འཆབ་ན་ཡང་ཉིན་མཚན་གྱི་མཐར་ཉེས་བྱས་དང་དེའི་སྔ་རོལ་ཏུ་ཉེས་བྱས་ཕྲ་
མོའོ། །གནས་ངན་ལན་འཆབ་པའི་ལྟུང་བྱེད་དོ། །བཅུ་པ་དྲུག་པ་ལ་ལྔ། གནོད་
པ་ལས་གྱུར་པ་དང་། འདོད་པ་ལས་དང་། ལྟ་བ་ཉམས་པ་ལས་དང་། གྲོགས་
ངན་པ་བསྟེན་པ་ལས་དང་། དགེ་སྦྱོང་གི་ཚུལ་ཉམས་པ་ལས་གྱུར་པའོ། །དང་
པོ་ལ་གསུམ། གཞན་གྱི་འཚོ་བ་ལ་གནོད་པ། རང་གི་ལུས་ལ་གནོད་པ། དགེ་
འདུན་གྱི་ལས་ལ་གནོད་པའོ། །དང་པོ་ལ་སྤྱི་དོན། མཉན་ཡོད་དུ་ཉེར་དགའ་ཞེ་

དཀུའོ། །རྒྱུ་མཚན་ཡུལ་དེ་ལ་གནོད་པ་དང༌། སྦྱིན་བདག་གིས་བསོད་ནམས་ཀྱི་
བར་ཆད་དུ་འགྱུར་བ་སོགས། ཡན་ལག་ལ་བཞི་ལས། གཞི་ལ་སྦྱིན་བདག་ཁྱིམ་
པ་ཐ་སྙད་ལྔ་ལྡན། རང་དང་ཡུལ་དེ་གཉིས་ཀ་ལས་རྫས་ཐ་དད་པ། ཡུལ་དགེ་
སློང་ཆོས་དྲུག་ལྡན། དངོས་པོ་དུས་རུང་གི་བཟའ་བའམ་བཅའ་བ་རུང་ཚད་ལྡན་
ཡུལ་དེ་ལ་བསྔོས་པ། ཀུན་སློང་ནད་ཀྱི་གཉེན་པོའི་དོན་མ་གཏོགས་པར་ཆེད་དུ་
བསམས་ཏེ་སྦྱིན་པ་པོ་ཟན་གཅོད་དུ་འཇུག་འདོད་པ། སྦྱོར་བ་རང་གི་ངག་ཏུ་བདག་
ཉིད་དང་འབྲེལ་བར་བསམས་པའི་དོན་གསལ་པོར་མངོན་སུམ་དུ་སྨྲས་པ། མཐའ་
ཡུལ་དེས་དོན་གོ་བའོ། །གཞུང་དོན་ནི། ནད་ཀྱི་གཉེན་པོའི་དོན་མ་གཏོགས་པར་
ཆེད་དུ་བསམས་ཏེ་སྦྱིན་པ་པོ་དགེ་སློང་ཕ་རོལ་གྱི་ཟན་གཅོད་དུ་བཅུག་ན་ལྟུང་བྱེད་
དོ༑ ༑ཟན་གཅོད་དུ་བཅུག་པའི་ལྟུང་བྱེད་དོ།།
གཉིས་པ་རང་གི་ལུས་ལ་གནོད་པ་ལ་གསུམ། དགག་པའི་བསླབ་པ། གནང་
པའི་བསླབ་པ། རྣམ་གཞག་གོ །དང་པོ་ནི། སེང་གེ་ལ་རེག་པར་མི་བྱ་སྟེ། མེ་
དང་འདྲ་བར་བསྟེན་པ་དང་བཟོད་པར་དཀའ་བའི་ཕྱིར་རོ། །གཉིས་པ་ནི། དུས་
བྱིན་གྱིས་བརླབས་པ་སྔར་བཏང་ནས། དགེ་སློང་གིས་མེ་ལ་རེག་པར་བྱ་ཞེས་གསུངས་
ན༑ དུས་བྱིན་གྱིས་བརླབ་པའི་ངོ་བོ་གང་ཞེ་ན། སྟོན་པ་སངས་རྒྱས་དང་། ཆོས་
དང་། དགེ་འདུན་དང་། ཚངས་པ་མཚུངས་པར་སྤྱོད་པ་རྣམས་ཀྱིས་མར་མེ་དང་
བདུག་སྤོས་བསྲེགས་པ་སོགས་ཆོས་དང་ལྡན་པའི་བྱ་བའི་དོན་ཉིད་དང་། དགེ་སློང་
རང་གི་ལྷུང་བཟེད་ཁ་བསྒྱུར་བ་དང་ཚོན་བསྐོལ་བ་སོགས་ཀྱི་ལས་ལ་དེ་དང་དེའི་དོན་
དུ་མེ་ལ་རེག་པར་བྱའོ་སྙམ་དུ་བརྟག་པ་སྔོན་དུ་བཏང་བ་ནི་དུས་བྱིན་གྱིས་བརླབས་
པ་ཡིན་ནོ། །བྱ་བ་འདི་དང་འདི་མ་ཟིན་གྱི་བར་དུ་མེ་ལ་རེག་པར་བྱའོ་སྙམ་དུ་དུས་

ཡུན་རིང་དུ་བྱིན་གྱིས་བརླབ་པར་བྱའོ། །བྱིན་གྱིས་བརླབ་པ་ནི་བཅུ་གཅིག་སྟེ། གོས་
ལྷུང་སྨན་རིན་གསོ་དགག་དབྱར། །དུས་དང་ལྟུང་རྙེད་རུང་ཁང་ངོ༌། །དུས་བྱིན་
གྱིས་བརླབ་པ་ལ་དྲུག་ལས། གཞི་ནི། བཀག་པ་ལས་རྐྱེན་སྟོབས་ཀྱིས་གནང་བ་
སྟེ༑ མ་བཀག་པ་སྔ་དྲོ་ཟན་ཟ་བ་དང་། ནམ་ཕྱེད་ན་གཉིད་ལོག་པ་ལྟ་བུ་དང་། མ་
གནང་བ་རང་བཞིན་ལྟ་བུ་ལ་མིན་ནོ། །ཁ་ཅིག་ངེས་པ་བཞི་ལས་གཞན་པ་གསུང་
སྟེ༑ དུས་ངེས་པ་ཟླ་བ་ཕྱེད་ན་ཁྲུས་བྱེད་པ་ལྟ་བུ་དང་། གནས་ངེས་པ་བྱང་སྒྲ་མི་
སྙན་ལྟ་བུ་དང་། དངོས་པོ་ངེས་པ་སོ་ཕག་ལས་རིམ་པ་ལྷག་པ་ལྟ་བུ་དང་། གང་
ཟག་ངེས་པ་མིད་པ་གཉིས་པ་ལྟ་བུའོ། །སྒྲ་མི་སྙན་དང་ཨསྨ་པ་རན་ཏར་དུས་དྲན་
བྱ་མི་དགོས་གསུངས་ཤིང་། ན་བ་ལ་སོགས་པ་ཡང་ངེས་པ་ཡིན་ནོ། །དབྱེ་བ་ནི་
གཉིས་ཏེ། དགག་བྱ་ཉེས་དམིགས་འགོག་པ་དང་། བརྒྱུད་པ་རྒྱུར་འགྲོ་འགོག་
པའོ། །དང་པོ་ལ། ནང་ལ་འདོད་ཆགས་འགོག་པ། བུད་མེད་ལ་རེག་པའི་ཚེ་མ་
ལ་སོགས་པའི་འདུ་ཤེས་སམ། མི་སྡུག་པ་ལ་སོགས་པ་བསྒོམ་པའོ། །ལོངས་སྤྱོད་
ལ་ཆགས་པ་འགོག་པ་ནི། མི་རྟག་པ་དང་གཞན་གྱི་ཡིན་པ་སོགས་སོ། །ཞེ་སྡང་
འགོག་པ་ནི། དྲན་པ་ལ་སོགས་པ་བརྟན་པར་བྱེད་པའོ། །གཉིས་པར་གཞུང་དུ་
སྨོས་པའོ། །ངོ་བོ་ནི། དགེ་སྦྱོང་གི་བློ་འཆོས་པའི་བརྟག་པའོ། །དུས་ནི་ནམ་བྱ་
བ་ལ་འཇུག་པའི་ཚེ་ན་སྟེ། རྩོམ་འདོད་པ་ན་ཞེས་གསུངས། ཡུན་ནི། བྱ་བ་ཟིན་
གྱི་བར་དུ་ཡུན་རིང་པོར་རོ། །དགོས་པ་ནི། དོན་མེད་པའི་ཚེ་དེ་དག་ལ་མི་འཇུག་
པ་དང་། དུས་དྲན་མ་བྱས་པའི་ཉེས་བྱས་ཁེགས་པའོ། །
གསུམ་པའི་སྤྱི་དོན་ལ་མཉན་ཡོད་དུ་དྲུག་སྡེས་འགྲན་གཏོར་ལ་དགའ་བ།
རྒྱུ་མཚན་དོན་དང་བྱ་བ་མང་བ་དང་། དགེ་བ་དང་ལུས་ལ་སོགས་པའི་བར་ཆད་

དུ་འགྱུར་བ་སོགས། ཡན་ལག་ལ་བཞི་ལས། གཞི་ལ། དངོས་པོ་མེ་ཡིན་པ། ཚད་
དང་ལྡན་པ། མེ་མར་མུར་དང་མེ་ལྕེ་ལས་གཞན་པ། བདག་ཉིད་གནང་བ་མིན་
པའོ། །ཀུན་སློང་རེག་པར་འདོད་པ། སྦྱོར་བ་རང་ངམ་བསྐོས་པས་རེག་པར་རྩོམ་
པ༑ མཐའ་རེག་པའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི།
གང་བྱས་ན་མེ་ལ་རེག་པའི་ལྟུང་བྱེད་དུ་འགྱུར་ཞེ་ན་རྩེ་བ་ཉིད་ནའོ། །གང་གིས་
ཤེ་ན། གཞན་ལ་གཏོང་བས་ཟླ་བ་དང་ཉི་མ་དང་མགལ་མེའི་འཁོར་ལོ་ལ་སོགས་
པ་བྱེད་པས་སོ། །ཅི་ཞིག་གིས་རྩེ་ཞེ་ན། མེས་སོ། །རྩེ་བ་ཁོ་ན་ལ་ལྟུང་བྱེད་དུ་
འགྱུར་རམ་ཞེ་ན། དགེ་སློང་དུས་བྱིན་གྱིས་མ་བརླབས་པ་ན་བའི་དབང་ཉིད་དུ་གནས་
པ་མིན་པས་མེ་ལ་རེག་ན་ལྟུང་བྱེད་དུ་འགྱུར་རོ། །ཇི་ལྟར་རེག་ན་ཞེ་ན། དགེ་
སློང་རང་གིས་རེག་གུམ་གཞན་བསྐོས་པས་རེག་ཏུ་བཅུག་ནའོ། །རྩེ་བས་རེག་པ་
ཁོ་ན་ལ་ལྟུང་བར་འགྱུར་རམ་ཞེ་ན། དགེ་སློང་མི་ན་བ་དུས་བྱིན་གྱིས་མ་བརླབས་
པས་རང་ངམ་བསྐོས་པས་མེ་སྦར་བ་དང་། གསོད་པ་དང་མེས་རེག་པ་དང་མ་རེག་
པའི་བུད་ཤིང་ཚང་མང་དུ་བསྐུལ་ཞིང་འཇུག་པ་དང་མེ་དང་བཅས་པ་འདྲེན་པ་དང་།
མདག་མ་སྤུང་པ་དང་། མེ་ཕྱིར་འདྲུ་བ་བྱེད་པ་དག་ལ་ལྟུང་བར་འགྱུར་རོ། །གཉིས་
པ་སེལ་བ་ལ་གསུམ། མེའི་སེལ་བ་དང་། བུད་ཤིང་གི་དང་། གནས་སྐབས་ཀྱིའོ།།
དང་པོ་ནི་ཐལ་བར་འགྱུར་ལ་ཁད་པའི་མེ་མར་མུར་ནི་ཕྱེད་ཤི་བ་ཉིད་ཡིན་པས་དེ་
ལ་རེག་ན་ཉེས་བྱས། མེ་ལྕེ་དག་ཀྱང་ཕྱེད་ཤི་བ་ཡིན་པས་རེག་ན་ཉེས་བྱས་སོ། །གཉིས་
པོ་དེར་བུད་ཤིང་འཇུག་པ་དང་། འབྱིན་པ་ནི་མེ་གཞན་གྱི་ཉེས་པ་ལྟུང་བྱེད་དུ་འགྱུར་
རོ༑ ༑གཉིས་པ་ནི། སྐྲ་དང་སྤུ་དང་རུས་པ་དང་སེན་མོ་དང་མཆིལ་མ་དང་སྣབས་
དང་སྐྱགས་པ་དང་། རླུགས་པ་དང་། མོན་སྲན་སྡེའུ་དང་། མོན་སྲན་གྲེའུ་དང་།

ཏིལ་དང་། འབྲུ་མར་དང་། སྦྲང་རྩི་དང་། མར་དག་ནི་བུད་ཤིང་གི་ཕྱེད་ཉིད་
ཡིན་པས་དེ་དག་མེར་འཇུག་པ་དང་འབྱིན་པ་ལ་ཉེས་བྱས་སོ། །གསུམ་པ་ནི་མཁན་
པོ་ལྟ་བུ་གཞན་གྱི་བྱ་བ་སློབ་དཔོན་ལྟ་བུ་གཞན་ལ་བྱིན་གྱིས་རློབ་པ་ནི་ཕྱེད་བྱིན་གྱིས་
བརླབས་པ་ཡིན་པས་ཉེས་བྱས་སོ། །མེ་ལ་རེག་པའི་ལྟུང་བྱེད་དོ། །
གསུམ་པ་དགེ་འདུན་གྱི་ལས་ལ་གནོད་པའི་སྤྱི་དོན། མཉན་ཡོད་དུ། དགའ་
བོས་སྤོང་བའི་ཆོས་སུ་བྱེད་པའོ། །རྒྱུ་མཚན་དགེ་འདུན་ལ་གནོད་པ་སོགས་སོ། ཡན་
ལག་ལ་བཞི་ལས། གཞི་ལ། དངོས་པོ་དགེ་འདུན་མཚན་ཉིད་དང་ལྡན་པའི་ལས་
མཚན་ཉིད་པ། དགེ་སློང་གི་ཆེད་དུ་བྱས་ལ་ཆགས་པའོ། །བདག་ཉིད་འདུན་པ་
ཕུལ་ཟིན་པ། གོ་བྱ་དགེ་སློང་ཆོས་དྲུག་ལྡན། འདུན་པ་ལེན་པ་པོ་ཡིན་པ། ཀུན་
སློང་འདུན་པ་བསྒྱུར་བར་འདོད་པ། སྦྱོར་བ་ངག་དྲུག་ལྡན། མཐའ་དོན་གོ་བའོ།།
གཞུང་དོན་ནི། དགེ་སློང་གི་དོན་གྱི་ཆེད་ཀྱི་ལས་བྱས་པ་ལ་ལྟུང་བ་འབྱིན་པ་པོ་རང་
གིས་སྔར་འདུན་པ་ཕུལ་བ་སླར་ཕྱིར་བསྒྱུར་བའི་ཕྱིར། དགེ་སློང་འདུན་པ་སླར་
བྱིན་ཅིག་ཁྱོད་ལ་མི་སྦྱིན་ནོ། །ཞེས་སྨྲས་ན་ལྟུང་བྱེད་དོ། །བམ་ལྔར། དགེ་སློང་
གི་དོན་གྱི་ཆེད་མིན་པའི་ལས་གཞན་ལ་ཉེས་བྱས་སོ། །ལས་བརྒྱ་རྩ་གཅིག་མ་གཏོགས་
བའི་ལས་ལ་ཉེས་པ་མེད་དོ་ཞེས་གསུངས། འདུན་པ་ཕྱིར་བསྒྱུར་བའི་ལྟུང་བྱེད་དོ།།
གཉིས་པ་འདོད་པ་ལས་གྱུར་པ་ལ་བཞི། བསླབ་བྱ་ལོག་རྟོག་དགག་པ་དང་
བཅས་པ། རྣམ་གཞག །ལྟུང་མེད། བསླབ་བྱ་གཞན་བསྟན་པའོ། །དང་པོ་ནི།
ཉི་མ་དང་ཟླ་བ་ཐུན་མོང་གི་སྣང་བ་ཡིན་པས་དེ་གཉིས་མ་གཏོགས་པའི་མར་མེ་དང་།
ནོར་བུ་དང་། སྨན་ལ་སོགས་པའི་སྣང་བ་དང་བཅས་པའི་གནས་ཁང་ཁྱིམ་གྱི་ཕྱོགས་
སུ་ཉལ་ནས་གཉིད་ལོག་པར་མི་བྱ་སྟེ། ལོངས་འཆོས་པར་འགྱུར་བའི་ཕྱིར་རོ།།

མཚན་མོའི་མཐར་ཉེས་བྱས་དངོས་གཞི། མདུན་རོལ་ཏུ་སྦྱོར་བའི་ཉེས་བྱས་སོ།།
དམིགས་བསལ་ནི། རང་ནད་པ་ཉིད་གཞན་གྱི་ནད་གཡོག་གི་དབང་གིས་དེར་ཉལ་
བ་ནི་མ་གཏོགས་སོ། །ལོག་རྟོག་དགག་པ་ནི། སྣང་བ་དང་བཅས་པའི་ཕྱོགས་སུ་
ཉལ་བ་འདི་ལ། འདུལ་བ་འཛིན་པ་ཁ་ཅིག་ནི། ནུབ་ལྷག་ཉལ་གྱི་ལྟུང་བྱེད་ཀྱི་ཡན་
ལག་ཡིན་ཏེ། ལུང་དུ། དགེ་སློང་གིས་སྣང་བ་དང་བཅས་པའི་ཁྱིམ་དུ་བསྙེན་པར་
མ་རྫོགས་པ་དང་ལྷན་ཅིག་ཉལ་བར་མི་བྱའོ། །ཉལ་ན་ལྟུང་བྱེད་དོ་ཞེས་གསུངས་
པའི་ཕྱིར་ཞེས་ཟེར། དེ་ནི་མི་རིགས་ཏེ། རྣམ་འབྱེད་ལས། ཕྱིས་སྣང་བ་མེད་
པར་ལྟུང་བྱེད་བཅའ་བ་མཛད་པའི་ཕྱིར་ཏེ། ཡང་དགེ་སློང་གང་གང་ཟག་བསྙེན་
པར་མ་རྫོགས་པ་དང་ཁྱིམ་གཅིག་གི་ནང་དུ་ནུབ་གཉིས་ལས་ལྷག་པར་ཉལ་ན་ལྟུང་
བྱེད་དོ་ཞེས་གསུངས་པའི་ཕྱིར། སྣང་བ་དང་བཅས་པ་དང་བསྙེན་པར་མ་རྫོགས་
པ་དང་ཉལ་བ་འདི་གཉིས་རིགས་གཅིག་པ་མིན་ཏེ། ཤིན་ཏུ་ཐ་དད་པའི་ཕྱིར་རོ།།
གཅིག་ནི་ལོངས་འཆོས་པའི་རྒྱགས་པ་སྐྱེད་བྱེད་ཡིན་ལ། ཅིག་ཤོས་སེམས་ཅན་
ལ་བརྟེན་པའི་འདོད་ཆགས་སྐྱེད་བྱེད་ཡིན་པའི་ཕྱིར། ཤེས་རབ་བྱེད་པར། ལྟུང་
བ་དགུ་བཅུ་རྩ་གཅིག་ཏུ་མི་འབྱུང་བས་ལྟུང་བ་མིན་གྱི་ཉེས་བྱས་སོ་ཞེའོ། །
གཉིས་པ་ལ་གཉིས། ཡན་ལག་ཐུན་མོང་བ་དང་། ཐུན་མོང་མིན་པའོ།།
དང་པོ་ནི། བསྙེན་པར་མ་རྫོགས་པ་དང་ལྷན་ཅིག་ཉལ་བ་སོགས་ཉལ་བའི་བསླབ་
པའི་གཞི་རྣམས་ལ་ཉལ་བ་མིན་པའི་སྤྱོད་ལམ་གྱིས་གཉིད་ལོག་ན་ཕྱེད་ཉིད་དེ་ཉེས་
བྱས་སོ། །དེ་དག་གི་སྐབས་སུ་ཉིན་མོ་ཉལ་ན་མཚན་མོ་ལས་ཐ་དད་པ་ཉིད་ཀྱི་ལྟུང་
བར་འགྱུར་རོ། །གནས་ནི་བཞི་སྟེ། ཐམས་ཅད་གཡོགས་ཤིང་ཐམས་ཅད་བསྐོར་
བ་དང་། ཕལ་ཆེར་གཡོགས་ཤིང་ཐམས་ཅད་བསྐོར་བ་དང་། ཐམས་ཅད་གཡོགས་

ཤིང་ཕལ་ཆེར་བསྐོར་བ་དང་། ཕལ་ཆེར་གཡོགས་པ་དང་ཕལ་ཆེར་བསྐོར་བ་རྣམས་
སོ༑ ༑ཕྱི་མ་ནི་གནས་བཞི་པོའི་མཐའ་ཡིན་ནོ། །གནས་གང་གི་ཉེ་འཁོར་བསམ་
པར་བྱ་བ་དེའི་སྒོའི་ངོས་དང་འབྲེལ་བའི་ཉེ་འཁོར་གནས་སུ་གྱུར་པ་ནི། གནས་
དངོས་དེའི་ཁོངས་སུ་གཏོགས་པ་ཉིད་ཡིན་ནོ། །སྟེང་ཁང་ལྟ་བུ་ཁྱེར་གཞན་པར་
ཁང་ལྟ་བུས་བར་དུ་མ་ཆོད་པ་གནས་སུ་གྱུར་པ། སྒོ་འོག་ཁང་དེ་དང་འབྲེལ་བ་ཡང་
སྒོ་གཞན་ཡོད་དུ་ཟིན་ཀྱང་འོག་ཁང་གི་ཁོངས་སུ་གཏོགས་སོ། །ཁང་པ་གཅིག་ཡིན་
དུ་ཟིན་ཀྱང་ཉེ་འཁོར་འདོམ་གང་ཙམ་དང་བཅས་པ་ནས་གནས་ཁང་སྤྱོད་ལམ་བཞི་
ཤོང་བ་ཙམ་གྱི་ཕ་རོལ་ན་བསྙེན་པར་མ་རྫོགས་པ་དང་ཐ་དད་པར་གྱུར་ཅིང་གནས་
པ་ནི་ཁོངས་སུ་གཏོགས་པ་མིན་ཏེ། དགག་བྱ་མི་རྫོགས་པའི་ཕྱིར་རོ། །ཕལ་ཆེར་
མི་འཁོར་བའི་ཤིང་ལྗོན་པའི་དྲུང་དང་། རྩིག་པའི་བར་དང་། ཚང་ཚིང་གི་དྲུང་
དག་ནི་ཕྱེད་ཉིད་དེ་ཉེས་བྱས་སོ། །རྩྭ་འམ་ནགས་ལ་སོགས་པ་ཐིབས་པོ་དང་བཅས་
པ་དག་ཏུ་བུད་མེད་དང་ལྷན་ཅིག་ཉལ་བ་ཡང་ཕྱེད་ཉིད་དེ་ཉེས་བྱས་སོ། །བུད་མེད་
དང་ལྷན་ཅིག་ཉལ་བ་འདི་ལ་ནི་བསྒྲིབས་སམ་མ་བསྒྲིབས་ཀྱང་རུང་བྱ་གག་འཕུར་
ནས་བབས་པའི་ལམ་ཙམ་གྱི་ཕ་རོལ་ན་བུད་མེད་གནས་ན་གནས་གཅིག་ཡིན་ཡང་
བར་དུ་ཆོད་པར་གྱུར་པ་ཉིད་ཡིན་ནོ། །ཁང་པ་ཐ་དད་ཀྱང་གནས་གཅིག་པ་ནི།
གཡས་གཡོན་གྱི་ཁང་པ་གཉིས་ནང་གཅིག་ཏུ་རྒྱུ་ཞིང་དེ་གཉིས་ཀྱི་བར་ན་གནས་གཞན་
མེད་པ་མིན་པ་དབུས་ཁང་དོག་པ་ལྟ་བུ་ཡོད་པ་ཉིད་ལ་ནི་སྟེང་གཡོགས་མ་གཅིག་
གིས་བཀབ་པ་ཐམས་ཅད་གནས་གཅིག་པ་ཉིད་ཡིན་ནོ། །དགེ་སློང་རང་གི་ཆར་
གཏོགས་པ་བདག་ཉིད་དབང་བའི་སྒོ་བཅད་པ་སྒོ་གླེགས་ལ་སོགས་པས་བཅད་པ་ལ་
ནི་གནས་དེའི་ཉེ་འཁོར་ཡང་གནས་ཐ་དད་པ་ཉིད་དོ། །དེས་ན་རང་དབང་བའི་སྒོ་

བཅད་ན་ཉེ་འཁོར་ན་བུད་མེད་ཡོད་ཀྱང་ལྟུང་བར་མི་འགྱུར་རོ། །ལྟུང་བ་འབྱིན་
པར་བྱེད་པའི་དགེ་སློང་དགེ་སློང་གཞན་གྱིས་བསྲུང་པ་ཉིད་དང་། བུད་མེད་ཁྱིམ་
ཐབ་ཕ་མིང་སོགས་བདག་པོས་བསྲུང་བ་ནི་སྒོ་བཅད་པ་དེ་དང་འདྲ་བར་ལྟུང་བར་
མི་འགྱུར་རོ། །སྟེང་ངམ་འོག་གི་རིམ་ཁང་གཞན་ན་བུད་མེད་གནས་ལ། གཞན་
དགེ་སློང་གནས་པ་ལ་ནི་སྐས་དགེ་སློང་རང་ཉིད་གང་ན་གནས་པའི་སྟེང་ངམ་འོག་
ཏུ་བརྟུལ་པ་ཉིད་སྒོ་བཅད་པ་དང་འདྲའོ། །གནས་ལས་གཞན་ཉེ་འཁོར་གནས་མིན་
པ་ཉིད་ལ་ནི་ན་སྨད་པ་ཉེས་བྱས་སོ། །
གཉིས་པ་ཐུན་མོང་མིན་པའི་སྤྱི་དོན་ལ་མཉན་ཡོད་དུ། ཉེ་དགའ་འདོད་
ཆགས་ཀྱི་ཆ་ལ་བརྟེན་པ། རྒྱུ་མཚན་ཆགས་པའི་བསམ་པ་སྐྱེ་བ་དང་། འདྲིས་པས་
རྩེ་བ་སོགས། ཡན་ལག་ལ་བཞི་ལས། གཞི་ལ། ཡུལ་ངོ་བོའམ་རྣམ་གྲངས་ཀྱི་
· སྒོ་ནས་མ་རྫོགས་པར་ཐ་སྙད་ལྔ་ལྡན། བདག་ཉིད་ནད་པ་དང་ནད་གཡོག་དང་མྱ་
བ་དང་དབྱར་ཟླ་བ་གཉིས་ལ་བབ་པའི་ཚེ་སྡིག་ཅན་ཉེ་བར་གནས་པ་མིན་པ་དང་།
ཡུལ་རྟེན་གཉིས་ཀ་ཉལ་ཞིང་གཉིད་ལོག་པའི་སྤྱོད་ལམ་ཅན་ཡིན་ནོ། །དུས་མཚན་
མོའི་དུས་ཡིན་པ། གནས་མཚན་ཉིད་དུ་གྲུབ་པ་དང་གཅིག་པའོ། །ཀུན་སློང་ཉལ་
བར་འདོད་པ། སྦྱོར་བ་རྩོམ་པ། མཐའ་མཚན་མོ་གསུམ་པའི་མཐའ་ལའོ། །གཞུང་
དོན་ལ་གཉིས་ལས། ཡན་ལག་གི་མཚན་ཉིད་ནི། གང་བྱས་ན་བསྙེན་པར་མ་རྫོགས་
པ་དང་ལྷན་ཅིག་ཉལ་བའི་ལྟུང་བྱེད་དུ་འགྱུར་ཞེ་ན། བསྙེན་པར་མ་རྫོགས་པ་དང་
ལྷན་ཅིག་ཇི་སྐད་བཤད་པའི་གནས་གཅིག་ཏུ། དུས་མཚན་མོ་གསུམ་པ་ལ་ཉལ་
བའི་སྤྱོད་ལམ་གྱིས་གཉིད་ལོག་ན་ལྟུང་བྱེད་དུ་འགྱུར་རོ། །ལྷན་ཅིག་ཅེས་སྨོས་པས་
གཅིག་སྤྱོད་ལམ་གཞན་གྱིས་ཉལ་ན་ཉེས་བྱས། གཅིག་སྤྱོད་ལམ་གཞན་གྱིས་གཉིད་

ལོག་པར་མི་བྱེད་ཅིང་། གཅིག་ཉལ་བ་ལ་ནི་ལྟུང་བ་མེད་དེ། ལྷན་ཅིག་གཉིད་
ལོག་པ་མ་གྲུབ་པའི་ཕྱིར་རོ། །མཚན་མོ་གསུམ་པའི་དུས་ནམ་གྱི་ཚེ་ལྟུང་བར་འགྱུར་
ཞེ་ན། མཚན་གསུམ་པའི་མཐའ་སྐྱ་རེངས་དང་པོ་འཆར་བའི་མདུན་རོལ་ཀྱི་སྐད་
ཅིག་མ་ལ་དངོས་གཞིར་འགྱུར་རོ། །འདི་མཚན་མཐུན་ཁོ་ན་བསྐྱེད་པ་མིན་ཏེ། ཤེས་
རབ་བྱེད་པར། བུད་མེད་བདག་པོས་བསྲུངས་པ་དང་། ཞག་གཉིས་ལས་འདས་
ན་ལྟུང་བྱེད་མ་རྫོགས་པ་དང་ཉལ་བའི་ལྟུང་བར་བརྩི་ཞེས་དང་། བམ་ལྔར། ཁྱིམ་
པའམ་རབ་ཏུ་བྱུང་བ་དང་མཚན་མོ་གསུམ་པ་ལ་ལྟུང་བྱེད་དོ་ཞེས་གསུངས་པའི་ཕྱིར།
གང་ཟག་དང་གནས་ངོ་སྤོས་མ་སྤོས་ཀྱང་འདྲ་སྟེ། ཞུ་བར། ནུབ་གཉིས་དགེ་ཚུལ་
དང་ཉལ་ནས་ནུབ་གསུམ་པ་ལ་བསྙིལ་བའམ། བུད་མེད་དང་ཉལ་ན་ལྟུང་བྱེད་གཉིས་
སུ་གསུངས་པ་དང་། མཚན་མོ་གསུམ་པ་འགྲོན་པོ་ལས་ཕྱི་རོལ་ཏུ་དགར་བར་
གསུངས་པའི་ཕྱིར་རོ། །མཚན་མི་མཐུན་དང་། ཞག་དང་པོ་ལའང་ཉེས་པར་འགྱུར་
རོ༑ ༑གཉིས་པ་སེལ་བ་ནི། མཚན་མོ་མཐའི་མདུན་རོལ་ཏུ་ནི་སྦྱོར་བའི་ཉེས་བྱས་
སོ༑ ༑གསུམ་པ་ལྟུང་བ་མེད་པ་ནི། ལམ་གྱིས་དུབ་པ་རྩ་བ་ལ་ནི་མདུན་རོལ་ཏུ་
གཉིད་ལོག་པ་ཉེས་པ་མེད་དོ། །རྩ་བ་མ་སངས་ན་མཚན་མོའི་མཐར་ཡང་གཉིད་
ལོག་པ་ལ་ཉེས་པ་མེད་དོ། །བྱིན་ལེན་ལ་སོགས་པ་དགེ་སློང་གིས་བྱར་མི་རུང་བ་
ཡོད་ན་དེ་སྒྲུབ་པར་བྱེད་པ་བསྙེན་པར་མ་རྫོགས་པ་དང་ལྷན་ཅིག་པའི་ནད་པ་དང་།
ནག་གཡོག་ལ་ཡང་མདུན་རོལ་དང་མཐར་ཉེས་པ་མེད་དོ། །རང་གི་དགེ་ཚུལ་དང་
ཡང་ལྷན་ཅིག་ཉལ་བ་ལ་ཉེས་པ་མེད། དགེ་སློང་གང་ལ་ཉེས་པ་མེད་ཅེ་ན། དགེ་
ཚུལ་དེ་དང་ལྡན་པ་ལའོ། །གང་གི་ཚེ་ཉེས་པ་མེད་ཅེ་ན། གནས་དེ་ན་དགེ་ཚུལ་
སུན་འབྱིན་པར་བྱེད་པའི་དགེ་སློང་སྡིག་ཅན་ཉེ་བར་གནས་པར་གྱུར་ནའོ། །དེ་

དང་ལྡན་པ་ཐམས་ཅད་ལ་ཉེས་པ་མེད་དམ་ཞེ་ན། སྡིག་ཅན་དེ་རེ་ཞིག་གམ་གཏན་
དུ་བཅུག་པ་ལ་འབད་པ་སྔར་བྱས་སམ། ད་ལྟ་བྱེད་པ་ལ་ཉེས་པ་མེད་པ་ཡིན་གྱི།
གཞན་ལ་མིན་ནོ། །དུས་ཐམས་ཅད་དུ་ཉེས་པ་མེད་དམ་ཅེ་ན། དབྱར་སྔ་མ་གནས་
པར་ཁས་བླངས་ན་དེའི་ཟླ་བ་གསུམ་གྱི་དུས་ཕྱི་མའི་ཟླ་བ་གཉིས་པོ་དག་ལ་བབ་པ་
དང་དབྱར་ཕྱི་མ་ཁས་བླངས་ན་དེའི་ཟླ་བ་གསུམ་གྱི་སྔ་མའི་ཟླ་བ་གཉིས་པོ་དག་ལ་
བབ་པ་ན་ཉེས་པ་མེད་པ་ཡིན་གྱིས་གནས་པར་ཁས་མ་བླངས་པ་དང་། ཁས་བླངས་
ཀྱང་དབྱར་སྔ་མའི་ཟླ་བ་དང་པོ་དང་། ཕྱི་མའི་ཟླ་བ་ཐ་མ་ལ་ནི་ཉེས་པར་འགྱུར་
རོ༑ ༑བཞི་པ་བསླབ་བྱ་གཞན་བསྟན་པ་ནི། དབྱར་གནས་པར་ཁས་བླངས་པ་ལ་
བབ་པའི་དགེ་སློང་དེས་ཕྱི་མའི་ཟླ་བ་གཉིས་པ་ལས་ལྷག་པར་གནས་པར་མི་བྱའོ།།་
སྔ་མ་ལ་ནི་མ་སྨྲས་ཀྱང་གྲུབ་བོ། །ཡང་དེས་སྡིག་ཅན་ཉེ་བར་གནས་པའི་གནས་
སུ་དབྱར་གནས་པར་ཁས་བླངས་པ་སྔ་མ་ཤོས་མི་བྱ་བ་ཉིད་དོ། །དབྱར་ཁས་བླངས་
པའི་འོག་ཏུ་སྡིག་ཅན་ཉེ་བར་གྱུར་ན་ཟླ་བ་སྔ་མ་མི་སྲུང་བར་བྱ་བ་ཉིད་དོ། །སྡིག་
ཅན་ཉེ་བར་གནས་པའི་དགེ་སློང་དེས་དགེ་ཚུལ་སྔར་ཉེ་བར་མ་བཞག་པ་བཞག་པར་
མི་བྱའོ། །དགེ་ཚུལ་དང་ལྡན་པའི་དགེ་སློང་དེས་དགེ་ཚུལ་ཁྲིད་ནས་ལམ་དུ་འགྲོ་
བ་ན་དགེ་ཚུལ་གཉིད་བྲོ་བས་མྱོ་བར་གྱུར་ན་དགེ་ཚུལ་མདུན་དུ་བཏང་སྟེ་འགྲོ་བར་
བྱའོ། །གལ་ཏེ་དེ་བྲུ་བ་ཚ་བར་གྱུར་ན་དེ་ལ་ནང་པར་ཕྱི་དུས་སུ་ཁ་ཟས་སྦྱིན་པར་
བྱ༑ གལ་ཏེ་བྲོ་ཁར་བབ་པ་ན་ཡང་བཀྲེས་ན་དེ་ཚེ་ཡང་དྲོ་ཟན་སྦྱིན་པར་བྱའོ། །བསྙེན་
པར་མ་རྫོགས་པ་དང་ལྷན་ཅིག་ཉལ་བའི་ལྟུང་བྱེད་དོ། །
གསུམ་པ་ལྟ་བ་ཉམས་པ་ལས་གྱུར་བའི་སྤྱི་དོན། མཉན་ཡོད་དུ། སྔོན་
བོང་རྫི་མཆི་ལྟས་ལྟ་བའི་ཀུན་ཏུ་སྦྱོར་བ། ཉེས་པ་སྡིག་ལྟ་མི་གཏོང་བའོ། །རྒྱུ་མཚན་

སངས་རྒྱས་ལ་སྐུར་པ་བཏབ་པ་དང་དགེ་འདུན་ལ་གནོད་པ་སོགས། ཡན་ལག་ལ་
བཞི་ལས། གཞི་ལ། གོ་བྱ་དགེ་སློང་ཆོས་དྲུག་ལྡན། དངོས་པོ་ཆོས་ལས་ཕྱིན་ཅི་
ལོག་གི་ཚིག་རྐྱེན་གསོལ་བཞིའི་ལས་མཚན་ཉིད་པ། ཀུན་སློང་སྡིག་ལྟ་མི་གཏོང་
བར་འདོད་པ། སྦྱོར་བ་རྩོམ་པ། མཐའ་བརྗོད་པ་གསུམ་པ་ལས་འདས་པའོ། །གཞུང་
དོན་ལ་གཉིས་ལས། ཡན་ལག་གི་མཚན་ཉིད་ནི། བསྒོ་གྱུར་ཐུན་མོང་བ་རྣམས་
ཁས་བླངས་ནས། གང་མ་གཏོང་ན། ལྟ་བའི་རྣམ་པ་མི་གཏོང་བའི་ལྟུང་བྱེད་དུ་
འགྱུར་ཞེ་ན། དགེ་སློང་གང་། ཇི་ལྟར་བཅོམ་ལྡན་འདས་ཀྱིས་དགེ་སྦྱོང་ཚུལ་གྱི་
བར་དུ་གཅོད་པའི་ཆོས་སུ་གསུངས་པ་ཕམ་པ་ལ་སོགས་པ་གང་ཡིན་པ་དེ་དག་བརྟེན་
ཀྱང་དགེ་སྦྱོང་ཚུལ་གྱི་བར་དུ་གཅོད་པར་མི་འགྱུར་ཏེ། དེ་ལྟར་བཅོས་ལྡན་འདས་
ཀྱིས་ཆོས་བསྟན་པ་བདག་གིས་ཤེས་སོ། །ཞེས་བྱ་བ་ལ་སོགས་པར་འཇུག་པའི་ཚིག་
མི་གཏོང་བ་ལ་ལྟུང་བྱེད་དུ་འགྱུར་རོ། །གཉིས་པ་བསླབ་བྱ་ནི་ལྟ་བའི་རྣམ་པ་མི་
གཏོང་བའི་དགེ་སློང་དེ་ལ་གསོལ་བ་དང་བཞིའི་ལས་ཀྱིས་སྨད་པ་ཉིད་དང་། གནས་
དབྱུང་ཅིག་ཅར་དུ་བྱ་སྟེ་ལྟུང་བྱེད་དུ་གྱུར་བའི་ལྟ་བའི་རྣམ་པ་མི་གཏོང་བ་དེའི་འོག་
ཏུ་བྱའོ། །ལྟ་བའི་རྣམ་པ་མི་གཏོང་བའི་ལྟུང་བྱེད་དོ། །
གཉིས་པ་གྲོགས་ངན་བསྟེན་པ་ལས་གྱུར་པ་ལ་གཉིས་ལས། དགེ་སློང་ལས་
གྱུར་བའི་སྤྱི་དོན། མཉན་ཡོད་དུ། ཉེ་དགའ་སྡིག་པ་འདོད་པའོ། །རྒྱུ་མཚན་དགེ་
འདུན་གྱི་ཆད་པས་མི་གཅོད་པ་དང་། གྲོགས་དེ་ཡང་བྱ་བ་ངན་པ་བསྲེལ་དུ་བཅུག་
པ་དང་། རང་ཡང་དེ་ལྟ་བུ་བསྟེན་པར་འགྱུར་བ་དང་། གཞན་མ་དད་པ་སོགས།
ཡན་ལག་ལ་བཞི་ལས། གཞི་ལ། ཡུལ་ལྟ་མཐུན་མ་གཏོགས་ལྔ་ལྡན། སྤངས་པ་
ཕྱིར་བཅོས་མ་བྱས་པ། བདག་ཉིད་གནས་ཕྱུང་མིན་པའོ། །ཀུན་སློང་ནད་པ་དང་

ལྟ་བ་དང་དབྲལ་འདོད་མིན་པ། སྦྱོར་བ་རྗེས་སུ་ཕྱོགས་པར་རྩོམ་པ། མཐའ་ལུང་
དབོག་པ་ལ་སོགས་པ་གང་རུང་བྱས་པའོ། །གཞུང་དོན་ལ་གསུམ། ཡན་ལག་གི་
མཚན་ཉིད། མཐར་ཐུག་གི་རབ་དབྱེ། སེལ་བ་ལ་ལྟུང་བ་མེད་པའོ། །སྤངས་
པའི་རྗེས་སུ་ཕྱོགས་པའི་ལྟུང་བྱེད་ཀྱི་བྱེད་པ་པོ་གང་ཞེ་ན། ཤེས་གཙོའོ། །གང་
ལ་ན་ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་དག་
ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་ཏེ་ཞེས་སོགས་ཀྱི་ཚིག་དེ་
སྐད་སྨྲ་བས་ལྟ་བའི་རྣམ་པ་མི་གཏོང་བའི་ལྟུང་བྱེད་བྱུང་སྟེ། དགེ་འདུན་གྱི་གནས་
ནས་ཕྱུང་སྟེ། སྤངས་པ་ཉེས་པ་བཟོད་པར་གསོལ་བ་ཕྱིར་བཅོས་པ་མ་བྱས་པའི་
དགེ་སློང་ལའོ། །གཉིས་པ་ནི། ཅི་ཞིག་བྱས་ན་བྱེད་པ་པོ་ཡིན་ཞེ་ན། དགེ་འདུན་
གྱིས་སྤངས་པའི་དགེ་སློང་ལ་དེར་ཤེས་བཞིན་དུ་ལུང་དབོག་པ་སྦྱིན་པ་དང་དམིགས་
ཀྱིས་འདྲི་བའི་ལན་སྦྱིན་པ་དང་། གནས་བཅའ་བ་སྦྱིན་པ་དང་། མ་ཐོབ་པ་ཐོབ་
པའི་ཐབས་རྫས་སུ་བསྟན་པ་དང་། ཐོབ་པ་མི་ཉམས་ཤིང་འཕེལ་བའི་ཐབས་གདམས་
ངག་སྦྱིན་ན་ལྟུང་བྱེད་དུ་འགྱུར་རོ། །སྤངས་པ་དེ་ལ་ཁོ་བོ་འདི་དང་འདི་ལྟ་བུ་འདོད་
ཅེས་རང་གི་ལྟ་བ་སྨྲ་ན་ཡང་ལྟུང་བྱེད་དུ་འགྱུར་རོ། །ལྷུང་བཟེད་སོགས་ཟང་ཟིང་
གི་ལོངས་སྤྱོད་བདག་གིར་བྱེད་ན་ཡང་ལྟུང་བར་འགྱུར་རོ། །སྤངས་པ་དེའི་བསྙེན་
བཀུར་བདག་གིར་བྱེད་ན་ཡང་ལྟུང་བར་འགྱུར་རོ། །སྤངས་པ་དེ་དང་གནས་སུ་
ལྷན་ཅིག་ཉལ་ན་ཡང་ལྟུང་བར་འགྱུར་རོ། །གང་གི་ཚེ་འགྱུར་ན། མཐར་རོ། །གང་
གི་མཐར་འགྱུར་ན། མཚན་མོའི་མཐར་རོ། །གང་དུ་བཤད་པ་དེ་དག་ལས་གཞན་
སྤངས་པ་དེ་དང་ལྷན་ཅིག་འདག་རྫས་ཙམ་གྱིས་སྲུལ་ཞིང་འདུ་འཛི་བྱེད་ན་ཡང་ལྟུང་
བར་འགྱུར་རོ། །གསུམ་པ་ནི། ནད་པ་དང་། སྡིག་པ་ཅན་གྱི་ལྟ་བ་དང་དབྲལ་

བར་གཏོགས་པའི་དོན་གྱིས་སྲུལ་བ་ནི་མ་གཏོགས་སོ། །སྤངས་པའི་རྗེས་སུ་ཕྱོགས་
པའི་ལྟུང་བྱེད་དོ། །
གཉིས་པ་དགེ་ཚུལ་ལས་གྱུར་པ་ལ་གཉིས་ལས། བསླབ་བྱ་ནི། དགེ་ཚུལ་
ཇི་ལྟར་བཅོམ་ལྡན་འདས་ཀྱིས་ཞེས་སོགས་ཀྱི་ཚིག་དེ་ཉིད་ལ་ཞུགས་པ་ལ། དགེ་
འདུན་གྱིས་དེ་བཟློག་པའི་ཕྱིར་བཞམས་བསྒོ་བྱ་སྟེ། དགེ་ཚུལ་ནི་དགེ་སློང་གི་འཁོར་
ཡིན་པའི་ཕྱིར་རོ། །བཟློག་ཀྱང་ལས་ཀྱི་མཐའ་ལས་མི་གཏོང་ན་དགེ་འདུན་གྱིས་
དགེ་ཚུལ་དེ་བསྙིལ་བར་བྱའོ། །ཇི་ལྟར་བསྙིལ་བར་བྱ་ན། དགེ་འདུན་གྱིས་བསྐོས་
པའི་དགེ་སློང་ཞིག་གིས་དགེ་ཚུལ་དེ་ལ་ཁྱོད་ལ་དང་པོར་དགེ་འདུན་གྱིས་གསོལ་བ་
དང་བཞིའི་ལས་མཛད་པར་རྩོམ་མོ། །དེའི་འོག་ཏུ་ཁྱོད་བསྙིལ་བའི་ལས་མཛད་
པར་རྩོམ་མོ་ཞེས་བྱ་བ་དང་། དང་པོར་གསོལ་བ་བྱས་པའི་འོག་ཏུ་དེ་ལ་འདི་སྐད་
ཅེས་ཁྱོད་ཀྱི་ཕྱིར་དགེ་འདུན་གྱིས་གསོལ་བ་བྱས་ཟིན་གྱི་སྡིག་པ་ཅན་གྱི་ལྟ་བའི་རྣམ་
པ་འདི་ཐོངས་ཤིག་ཅེས་དང་། བརྗོད་པ་དང་པོ་དང་གཉིས་པ་བྱས་པའི་འོག་ཏུ་ཡང་།
ཁྱོད་ཀྱི་ཕྱིར་དགེ་འདུན་གྱིས་བརྗོད་པ་དང་པོ་བྱས་ཟིན་གྱི་ཞེས་དང་། གཉིས་པ་
ཡང་བྱས་ཟིན་གྱི་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་འདི་ཐོངས་ཤིག་ཅེས་རེ་
རེའི་མཐར་དགེ་སློང་གིས་དགེ་ཚུལ་དེ་ལ་བསྒྲག་པར་བྱའོ། །བརྗོད་པ་གསུམ་པ་
བྱས་ཟིན་པའི་འོག་ཏུ་ནི་ལས་རྫོགས་ཟིན་པའི་ཕྱིར་བསྒྲགས་ཀྱང་ཅི་ཡང་མི་ཕན་ཏེ།
དེའི་ཚེ་དགེ་ཚུལ་བསྙིལ་ཟིན་པའི་ཕྱིར་རོ། །རྣམ་འབྱེད་དུ། ལས་བརྗོད་པ་གསུམ་
པ་བྱས་ནས་ཀྱང་། དེའི་འོག་ཏུ་དགེ་སློང་གཅིག་གིས་ཞེས་སོགས་ནས། དེ་སྐད་
བསྒོ་བ་ན། གཞི་དེ་གཏོང་ན་ལེགས་གལ་ཏེ་མི་གཏོང་ན་དེའི་འོག་ཏུ་མཇུག་བསྡུ་
བ་བྱ་ཞེས་གསུངས། བརྩམས་པ་མཐར་ཕྱིན་པར་བྱ་བ་རིགས་སོ་སྙམ་པ་བསལ་

བའི་ཕྱིར་གསོལ་བ་སོགས་སྔ་མའི་ཚེ་ལྟ་བའི་རྣམ་པ་བཏང་ན་ལས་ཕྱི་མ་མི་བྱའོ།།
གཉིས་པ་ཡན་ལག་གི་མཚན་ཉིད་ནི། གང་བྱས་ན་བསྙིལ་བ་སྡུད་པའི་ལྟུང་བྱེད་
དུ་འགྱུར་ཞེ་ན། དགེ་སློང་གིས་ལྟ་བའི་རྣམ་པ་མི་གཏོང་བའི་དགེ་ཚུལ་དགེ་འདུན་
གྱིས་བསྙིལ་བ་ལ་དེར་ཤེས་བཞིན་དུ་ལུང་འབོགས་པ་སོགས་བྱས་ན་ལྟུང་བྱེད་དུ་འགྱུར་
རོ༑ ༑བསྙིལ་བ་སྡུད་པའི་ལྟུང་བྱེད་དོ། །
ལྔ་པ་དགེ་སྦྱོང་གི་ཚུལ་ཉམས་པ་ལས་གྱུར་པ་ལ་གསུམ། གོས་ལས་གྱུར་
པ༑ རྒྱན་ལས། འཕྲལ་གྱི་བྱ་བ་ལས་གྱུར་པའོ། །དང་པོ་གཉིས་ལས། ཡན་
ལག་གི་མཚན་ཉིད་ལ། སྤྱི་དོན། རྒྱལ་པོའི་ཁབ་ཏུ། དྲུག་སྡེས། ཉོན་མོངས་པ་
མི་བཟོད་པ་དང་རྙེད་པ་འདོད་པ། ཉེས་པ་གོས་ཁ་མ་བསྒྱུར་བ་གྱོན་པའོ། །རྒྱུ་མཚན་
ཁྱིམ་པ་དང་རྟགས་འདྲེ་བ་དང་། བདག་ཉིད་དེར་བཅོས་ནས་བྱ་བ་མིན་པ་བྱེད་པའོ།།
ཡན་ལག་ལ་བཞི་ལས། གཞི་ལ། དངོས་པོ་རང་གི་ཡིན་པའི་གོས་རྒྱུ་རུང་བ་ཚད་
ལྡན། ཁ་བསྒྱུར་པ་རུང་བས་སྟེང་གཡོགས་པ་མིན་པ། ཆུ་ཚགས་ལས་གཞན་པ།
བདག་ཉིད་སྣང་བ་མིན་པའོ། །ཀུན་སློང་ལོངས་སྤྱོད་འདོད་པ། མཐའ་ལོངས་
སྤྱད་པའོ། །གཞུང་དོན་ནི། ཅི་ཞིག་བྱས་ན་ཁ་མ་བསྒྱུར་བའི་གོས་གྱོན་པའི་ལྟུང་
བྱེད་དུ་འགྱུར་ཞེ་ན། རམས་སོགས་སྔོན་པོ་དང་། བཙག་སོགས་དམར་པོ་དང་།
ངུར་སྨྲིག་ལ་སོགས་པ་དག་གིས་ཁ་མ་བསྒྱུར་པའི་རང་གི་གོས་ཐ་ན་ལྷུང་བཟེད་ཀྱི་
ཁ་གཡོགས་དང་སྣོད་དང་རྐང་པའི་འབོབ་དང་། སྐ་རགས་དག་གིས་བསྒོ་བ་སླེའུ་
ལ་སོགས་པ་ལ་ཡོངས་སུ་ལོངས་སྤྱད་ན་ལྟུང་བྱེད་དོ། །ཆུ་ཚགས་ནི་ཁ་བསྒྱུར་བར་
མི་རིགས་ཏེ། དེས་བཙགས་པའི་ཆུ་ལ་ཚོན་གྱི་བག་ཆགས་པ་ན་ཆུ་ལག་ཉར་བླངས་
པ་དང་། གསོག་འཇོག་བྱས་པ་དང་། བྱིན་ལེན་མ་བྱས་པ་དང་། དུས་མིན་པར་

ཟ་བ་ལ་སོགས་པའི་ཉེས་པའི་ཆ་བསྟེན་པར་འགྱུར་བའི་ཕྱིར། དེས་ན་དེ་ནི་ཡོ་བྱད་
ཀྱི་གོས་བཞིན་དུ་ཁ་མ་བསྒྱུར་བར་བྱའོ། ། །
གཉིས་པ་བསླབ་བྱ་ནི། རབ་ཏུ་བྱུང་བ་སྡེ་པ་ལྔ་པོ་གཞན་གྱི་གོས་རང་གིས་
སྤྱོད་པ་ལ་ཡང་གཟོད་རུང་བར་བྱ་མི་དགོས་པ་ཉིད་ཡིན་ནོ། །ཁྱིམ་པས་གཞན་ལ་
བརྐུས་པའི་གོས་རུང་བ་བྱས་ཟིན་པ་ཞིག་དགེ་སློང་གིས་རྙེད་པ་ལ་ཡང་གཟོད་རུང་
བ་བྱ་མི་དགོས་སོ། །ཁ་དོག་ཆེན་པོ་ཚོན་ཆེན་བརྒྱད་ཀྱིས་ཁ་བསྒྱུར་བའི་གོས་བགོ་
བ་བསྟེན་པར་མི་བྱའོ། །བརྒྱད་ནི་སུམ་བརྒྱ་པར། མཚལ་དང་དེ་བཞིན་རྒྱ་སྐྱེགས་
བཙོད་རྣམས་དང་། །གུར་ཀུམ་དག་དང་ཐིང་ཤིང་ལི་ཁྲི་དང་། །རྨ་ཤིང་ལེ་བརྒན་
རྩི་རྣམས་མི་རུང་སྟེ། །བརྒྱད་པོ་ཚོན་ཆེན་ཡིན་པས་བཀག་ཕྱིར་རོ། །ཁ་ཚར་
དང་ཕུན་ཚར་མ་བཅད་པའི་ཁྱིམ་པའི་གོས་ཀྱང་བགོ་བ་བསྟེན་པར་མི་བྱའོ། །གཙུག་
ལག་ཁང་གི་ནང་དུ་ནི་རྐྱེན་དེ་ལྟ་བུ་ཡོད་ན་སྟེང་དུ་ངུར་སྨྲིག་གིས་གཡོགས་ཏེ་བགོ་
བ་བསྟེན་པར་བྱའོ། །ལམ་དུ་གོས་བརྙེས་པ་ནི། གཅིག་གིས་ཐོབ་པ་ཡིན་ཡང་
གཞན་དང་ཐུན་མོང་བ་ཡིན་ནོ། །སུ་དང་ཐུན་མོང་བ་ཡིན་ན། གྲོགས་དག་དང་
ངོ༌། །གྲོགས་ཇི་ལྟ་བུ་དག་དང་ཞེ་ན། དགེ་སློང་དང་དགེ་ཚུལ་དག་དང་ངོ་། །གོས་
བརྙེས་པ་གཅིག་ཉིད་ཡིན་ན། རྒན་རིམ་ནས་བརྩམས་ཏེ་ཇི་སྲིད་དུ་སླེབ་པའི་སྟེང་
དུ་གཡོག་གོ །ཁྱོད་ཁོ་ན་ལ་སྦྱིན་ནོ་ཞེས་དམིགས་ཀྱིས་མ་བསྔོས་པར་སྤྱིར་བརྙན་
ན་གོས་དེ་གཞན་ལས་བཤུས་ཏེ་རང་གིས་གྱོན་ནས་བཅག་པར་མི་བྱའོ། །སྦྱིན་བདག་
བསོད་ནམས་འདོད་པས། དགེ་སློང་མགྲོན་དུ་བོས་པ་ན་ཁྱིམ་པའི་གོས་ཁ་ཚར་མ་
བཅད་པ་མན་ཆད་གསར་པ་ལ་འདིའི་སྟེང་དུ་རྫིར་གསོལ་ཟེར་ན། དགེ་སློང་གིས་
འདུས་བྱས་མི་རྟག་པས་ཉེན་པར་གྱུར་པའི་ཡིད་ལ་བྱེད་པས། སྟེང་དུ་རྐང་པ་གཉིས་

ཀྱིས་བརྫི་བར་བྱའོ། །ཁ་མ་བསྒྱུར་བའི་གོས་གྱོན་པའི་ལྟུང་བྱེད་དོ། །གཉིས་པ་
རྒྱན་ལས་གྱུར་པ་ལ་གཉིས་ལས། རྣམ་འབྱེད་ཀྱི་སྐབས་ནས་འབྱུང་བ་ལ་གཉིས་
ལས། སྤྱི་དོན་ཡངས་པ་ཅན་དུ། དྲུག་སྡེ་ལོངས་པའི་གཞིར་གཏོགས་པ། རྒྱུ་
མཚན་ང་རྒྱལ་དང་རྒྱགས་པ་སྐྱེ་བ་དང་མ་དད་པ་སོགས་སོ། །ཡན་ལག་ལ་བཞི་
ལས། གཞི་ལ། དངོས་པོ་རིན་པོ་ཆེའམ་དེར་སྨོས་པ་རུང་བ། དངོས་པོའི་ཆ་
ནས་གཞན་དབང་བ། ཆུད་ཟ་བ་དང་། སྦྱིན་བདག་བསོད་ནམས་འདོད་པས་བསྟབས་
པ་དང་། མི་མིན་གྱི་གནས་སུ་དེ་དག་གི་བསོད་ནམས་ཀྱིས་བྱུང་བ་མིན་པའོ། །བདག་
ཉིད་རྫུ་འཕྲུལ་དང་སྤྲུལ་པའི་སྐབས་དང་། བར་ཆད་ཅན་དང་དོན་ཁྱད་པར་ཅན་
བསྒྲུབ་པ་དང་ཆོས་འཆད་པའི་སྐབས་མིན་པའོ། །ཀུན་སློང་རྒོད་བག་གིས་རིག་པར་
འདོད་པ། སྦྱོར་བ་རང་ངམ་གཞན་གྱིས་རྩོམ་པ། མཐའ་རེག་པའོ། །གཞུང་
དོན་ལ་བཞི། ཡན་ལག་གི་མཚན་ཉིད། སེལ་བ་ལ་ལྟུང་མེད་བསླབ་བྱ་དང་བཅས་
པ༑ གཞིའི་མཚན་ཉིད་སེལ་བ་དང་བཅས་པཾ། རྐྱེན་ཁྱད་པར་ཅན་ལ་ཉེས་པ་མེད་
པ་བསླབ་བྱ་དང་བཅས་པའོ། །དང་པོ་ནི། གང་བྱས་ན་ལོངས་པའི་ལྟུང་བྱེད་དུ་
འགྱུར་ཞེ་ན། རིན་པོ་ཆེ་རང་གི་ལ་རེག་ན་སྤང་ལྟུང་དུ་འགྱུར་བས་རིན་པོ་ཆེ་རང་
གི་མིན་པ་དང་། རང་ངམ་གཞན་གྱི་རིན་པོ་ཆེ་དེར་སྨོས་པ་ལ་རང་གིས་རེག་གམ་
གཞན་རེག་ཏུ་བཅུག་ན་ལྟུང་བའི་བྱེད་པ་པོ་ཡིན་ནོ། །རིན་པོ་ཆེར་སྨོས་པ་དེ་ནི་གཡུལ་
དུ་སྤྱད་པའི་མཚོན་ཆ་དང་། རོལ་མོར་སྤྱད་པའི་ལག་ཆའོ། །དེ་གཉིས་ཇི་ལྟ་བུ་
ཞིག་ལྟུང་བ་གང་གི་བྱེད་པ་པོ་ཡིན་ཞེ་ན། གཡུལ་དུ་དགོས་པའི་ཕྱིར་བྱ་བ་བྱེད་པ་
རུང་བ་ཉིད་དུ་གྱུར་པའི་མཚོན་ཆ་དང་། རོལ་མོར་དགོས་པའི་ཕྱིར་རུང་བ་ཉིད་
དུ་གྱུར་པའི་ལག་ཆ་ནི་དངོས་གཞིའི་བྱེད་པ་པོ་ཡིན་ནོ། །རང་རང་གི་བྱ་བ་བྱེད་

ནུས་ཀྱི་རུང་བར་མ་གྱུར་པ་ནི་ཉེས་བྱས་ཀྱི་བྱེད་པ་པོ་ཡིན་ནོ། །གཉིས་པ་ནི། དེ་
གཉིས་གནས་གང་ཡང་རུང་བ་ན་འདུག་པ་བྱེད་པ་པོ་ཡིན་ནམ་ཞེ་ན། གཙུག་ལག་
ཁང་དང་དེའི་ཉེ་འཁོར་ན་རིན་པོ་ཆེ་དང་དེར་སྨོས་པ་འདུག་པ་ལ། བདག་གིར་
བྱ་བའི་བསམ་པ་དང་མ་འབྲེལ་བར་རྫས་ཆུད་མི་ཟ་བར་བྱ་བའི་སེམས་ཀྱིས་རེག་
གམ་རེག་ཏུ་བཅུག་པ་ནི་མ་གཏོགས་སོ། །གཙུག་ལག་ཁང་དང་ཉེ་འཁོར་ན་བདག་
པོ་ལས་འཁྱམས་པའི་རིན་པོ་ཆེ་དང་དེར་སྨོས་པ་འདུག་པ་དེ་དགེ་སློང་གིས་ཡལ་
བར་མི་དོར་རོ། །ཇི་ལྟར་ཡལ་བར་མི་དོར་ཞེ་ན། དེ་ཞག་འདུན་ནམ་བརྒྱད་ཀྱི་
བར་དུ་དུས་དུས་སུ་བལྟ་བ་སོགས་བསྡུ་སྐྱོགས་བྱའོ། །བསོད་སྙོམས་ལ་འགྲོ་བའི་
ལམ་ཡོགས་སུ་གཙུག་ལག་ཁང་ཉེ་འཁོར་དང་བཅས་པ་ན། དེ་དག་འཁྱམས་པ་
མཐོང་ན་སའམ་ལོ་མའི་ཚོགས་དག་གིས་གཡོག་པར་བྱའོ། །བདག་པོ་རྟགས་ཐམས་
ཅད་ལ་མ་བབ་པར་མུན་སྤྲུལ་ཙམ་གྱིས། ཁོ་བོའི་ཡིན་ནོ་ཞེས་ཟེར་བ་ལ་རྫས་དེ་
སྦྱིན་པར་མི་བྱའོ། །ཞག་བདུན་ནམ་བརྒྱད་ནས་བདག་པོ་འོངས་པར་མ་གྱུར་ན་
དེའི་འོག་ཏུ་རྫས་དེ་དགེ་འདུན་གྱི་མཛོད་དུ་གཞུག་པར་བྱའོ། །ཡུན་ཇི་སྲིད་དུ་བཅང་
ཞེ་ན། ཟླ་བ་དྲུག་གི་མཐའ་ཚུན་ཆད་དུ་བཅང་པར་བྱའོ། །ཟླ་བ་དྲུག་གི་འོག་ཏུ་
བདག་པོ་མ་འོངས་ན། རྫས་དེ་སངས་རྒྱས་སམ་དགེ་འདུན་གྱི་རིས་གང་ནས་རྙེད་
པ་དེར་སྤྱད་དུ་རུང་ངོ༌། །རྫས་དེ་དཀོན་མཆོག་གསུམ་གྱི་ཡོ་བྱད་དུ་རུང་བ་མིན་
ན༑ རྫས་དེས་དེ་དག་ལ་རུང་བའི་རྫས་བརྟན་པོ་གཞན་ཉོ་བར་བྱའོ། །གལ་ཏེ་
རྫས་ཉོས་སམ་མ་ཉོས་པར་སྤྱོད་པ་དེའི་ཚེ་བདག་པོ་འོངས་པར་གྱུར་ན། དཀོན་
མཆོག་གསུམ་གྱི་དོན་དུ་རྗེས་སུ་གནང་བ་གསོལ་ཏེ་མི་སྟེར་ན། རྫས་དེ་བདག་པོ་
དེ་ལ་སྦྱིན་པར་བྱའོ། །གལ་ཏེ་བདག་པོ་དེས་རྫས་སྤྱད་པའི་བསྐྱེད་དགོས་སོ་ཞེས་

སློང་ན། ཁོ་བོ་ཅག་གིས་ཡོངས་སུ་བསྐྱངས་པ་གང་ཡིན་པ་དེ་ཉིད་དྲིན་ཆེ་བར་མི་
སེམས་སམ་ཞེས་བརྗོད་པར་བྱ་ཞིང་བསྐྱེད་སྦྱིན་པར་མི་བྱའོ། །གསུམ་པ་གཞིའི་
མཚན་ཉིད་ནི། སྔར་རུང་བ་ཉིད་དུ་གྱུར་པ་ཞེས་སྨོས་པ་དེ་ལ་རུང་བ་གང་ཞེ་ན།
ནོར་བུ་དང་བཻཌཱུརྱ་ལ་སོགས་པ་ལ་ནི། ནོར་བུ་མཁན་གྱིས་བརྡར་བ་དང་མིག་ཕུག་
པ་ཉིད་རུང་བ་ཉིད་ཡིན་ནོ། །གསེར་དངུལ་ལས་བྱས་པའི་མགུལ་རྒྱན་དང་། ལག་
ངར་ལ་བསྐོན་པའི་གདུ་བུ་རྒྱན་ཅན་དང་། དཔུང་རྒྱན་དང་། མུ་ཏིག་གི་དོ་ཤལ་
རིང་དུ་འཕྱང་བ་དང་། མུ་ཏིག་གི་སེ་མོ་དོ་ནུ་མ་སླེབས་ཙམ་དུ་འཕྱང་བ་གནས་
པ་ཡང་རུང་བ་ཡིན་ནོ། །པི་ཝང་དང་འོད་མ་དང་འབའ་ལ་རི་དང་མ་ཧ་ཏི་དང་
སུ་གྷོ་ཥ་ཀ་རྣམས་ནི་རྒྱུད་དང་བཅས་པ་ཉིད་ན་རུང་བའོ། །དུང་དང་རྔ་བོ་ཆེ་དང་
རྔ་པ་ཏ་ཧ་དང་། རྫ་རྔ་རྣམས་ནི་སྒྲ་འབྱིན་ན་རུང་བའོ། །གཞུ་ནི་རྒྱུད་དང་བཅས་
པ་ཉིད་ན་རུང་བའོ། །རལ་གྲི་དང་རལ་གྲི་ཀྱོག་པོ་དང་རལ་གྲི་སོ་གཅིག་པ་དང་།
མདུང་དང་འཕང་མདུང་དང་། ལྕགས་ཀྱུ་རྣམས་ནི་དེ་དག་ཉིད་ཡིན་ན་རུང་བའོ།།
མདའ་དང་ལྕགས་མདའ་དང་མདའ་ཕྱེད་ལྕགས་ལས་བྱས་པ་རྣམས་ནི་མདེའུ་དང་
བཅས་པ་ཉིད་ན་རུང་བའོ། །རིན་པོ་ཆེ་ལས་བྱས་པའི་སངས་རྒྱས་ཀྱི་སྐུ་གཟུགས་
ནི་སྐུ་གདུང་དང་བཅས་པ་ཉིད་ཡིན་ན་རུང་བ་ཡིན་པས་དེ་ལ་རེག་ན་དངོས་གཞིར་
འགྱུར། སྐུ་གདུང་མེད་ན་ཉེས་བྱས་དང་། རིན་པོ་ཆེ་མིན་པ་ལས་བྱས་པའི་སྐུ་
གཟུགས་སྐུ་གདུང་མེད་ན་ལྟུང་བ་མེད། སྐུ་གདུང་དང་བཅས་ན་ཉེས་བྱས་སོ། །ཉན་
རང་གི་སྐུ་གཟུགས་རིན་པོ་ཆེ་ལས་བྱས་པ་སྐུ་གདུང་དང་བཅས་པ་ལ་ཉེས་བྱས་སུ་
འགྱུར་རོ། །སྟོན་པའི་སྐུ་གཟུགས་དེ་ལ་སྟོན་པའི་འདུ་ཤེས་ཉེ་བར་བཞག་སྟེ་རེག་
གམ་རེག་ཏུ་བཅུག་ན་ཉེས་པ་མེད་དོ། །སེལ་བ་ནི། ནོར་བུ་མཆིང་བུ་དང་། སོག་

མའི་འཕྲེང་བ་དང་། མཆུ་སྦྲང་དང་། རྫ་རྔ་ཁ་གཅིག་པ་དང་། གཞུའུ་རས་བལ་
རྨེལ་བ་ལ་དགོས་པའི་ལག་ཆ་དང་། མདའ་ལྟར་བཅས་པ་ཤིང་བུ་ལ་སོགས་པ་ལ་
ལྟོང་ཙམ་གཏོད་ཅིང་འོལ་སྤྱི་ཙམ་མདའ་འདྲ་བ་རྣམས་ལ་རེག་གམ་རེག་ཏུ་བཅུག་
ན་ཕྱེད་ཉིད་དེ་ཉེས་བྱས་སོ། །གསེར་གྱི་སྟེགས་བུ་ལ་ནི་དགེ་སློང་འདུག་ཏུ་མི་རུང་
སྟེ༑ འདུག་ན་ཉེས་བྱས་སོ། །བཞི་པ་ནི། ཆོམ་རྐུན་པ་ལ་སོགས་པས་འཇིགས་
པར་གྱུར་ན། དགེ་སློང་རང་གི་རྫས་སྦ་བའམ་ཁྱེར་བ་ལ་མི་གནོད་ན། དགེ་འདུན་
གྱི་དང་མཆོད་རྟེན་གྱི་དབྱིག་དང་གསེར་སྦས་ནས་སམ། ཁྱེར་ཏེ་འགྲོ་བར་བྱའོ།།
རང་གི་ལ་གནོད་ན་དང་པོར་རང་གི་ཆོས་ལྡན་གྱི་རྫས་སྦྲ་བའམ་བསྐུར་བར་བྱའོ།།
གང་གིས་སྦས་ནས་སམ་ཁྱེར་ཏེ་འགྲོ་ཞེ་ན། ཁྱིམ་པ་དད་པ་ཅན་ནམ། དགེ་ཚུལ་
གྱིས་སོ། །དེ་དག་མེད་ན་དགེ་སློང་རང་གིས་སྦ་བ་སོགས་བྱའོ། །སྦ་བ་དང་འཁྱེར་
བ་དེར་རྫས་དེ་ས་འོག་ཏུ་སྦ་བའམ་འགའ་ཞིག་ལ་ཐོགས་པ་ཡིན་ན་དད་པ་ཅན་ནམ།
དགེ་ཚུལ་གྱིས་ས་བརྐོ་བར་བྱའོ། །མེད་ན་རང་གིས་སོ། འཇིགས་པ་དང་བྲལ་
ན་རྫས་དེ་གནས་དེར་སྦྱིན་ནོ། །རྫས་དེ་ས་འོག་ནས་བྲུ་བ་དང་དབྱུང་བ་ཡང་དེ་དང་
འདྲ་བར་དད་པ་ཅན་ནམ་དགེ་ཚུལ་གྱིས་བྲུའོ། །མེད་ན་རང་གིས་སོ། །ལྷ་དང་
ཀླུ་ལ་སོགས་པ་མི་མིན་པའི་གནས་ན་འཇིག་རྟེན་ཆགས་པའི་ཚེ་གལ་ཏེ་དེ་དག་གི་
བསོད་ནམས་ཀྱིས་བྱུང་བ་རིན་པོ་ཆེའི་རང་བཞིན་གྱིས་གཞི་དང་ཐེམ་སྐས་ལ་སོགས་
པ་ལ་རེག་པ་ནི་ཉེས་པ་མེད་དོ། །དེར་ཟན་གྱི་ཕྱིར་སྣོད་གཞན་མེད་ན་རིན་པོ་ཆེ་
ལས་བྱས་པ་ལ་ཡང་ཉེས་པ་མེད་དོ། །གནས་དེར་འདུག་པའི་ཕྱིར་རིན་པོ་ཆེ་ལས་
བྱས་པའི་མལ་ཆ་དང་སྟན་དག་ལ་ཡང་ཉེས་པ་མེད་དོ། །བསླབ་བྱ་ནི། གླང་པོ་
ཆེ་ལ་སོགས་པའི་བཞོན་པས་འགྲོ་བར་བྱའོ། །དགོས་པ་གང་ཡང་རུང་བས་སམ་

ཞེ་ན། ཆོས་དང་ལྡན་པའི་དོན་གྱི་དབང་ཉིད་ཀྱིས་སོ། །བཞོན་པ་དེ་ལ་གསེར་དང་
རྒྱ་དར་ལ་སོགས་པའི་ཆ་སྒེག་དང་ལྡན་པ་ཉིད་ཀྱིས་འགྲོ་བར་མི་བྱའོ། །དགེ་སློང་
ཆོས་ལྡན་གྱི་དགོས་པ་དང་བཅས་པས་ཀྱང་རྒས་པ་དང་ན་བ་དག་ལས་གཞན་པས་
བཞོན་པས་འགྲོ་བར་མི་བྱའོ། །འདི་ལ་འདུག་སྟེ་ཆོས་བསྒྲག་པར་བྱའོ་སྙམ་དུ་ཆོས་
ཉན་དུ་གཞུག་པའི་ཕྱིར་རིན་པོ་ཆེ་ལས་བྱས་པའི་སེང་གེའི་ཁྲི་ལ་མི་རྟག་པས་ཉེན་
པར་འགྱུར་བའི་ཡིད་ལ་བྱེད་པས་འདུག་པར་བྱའོ། །ཁྱིམ་གཞན་དུ་ཁྱིམ་པ་དེས་
བཤམས་པ་ན་གསེར་དང་དངུལ་གྱིས་སྤྲས་པ་དྲིལ་བུ་གཡེར་ཀས་གཤིབས་པའི་གོས་
དེ་དག་ལ་ཁྱིམ་པའི་ཡིན་ནོ་སྙམ་དུ་ཤེས་པར་བྱས་ནས་འདུག་ཀྱང་ཉེས་པ་མེད་དོ།།
ཁྲི་དེ་ལ་ནོར་བུས་སྤྲས་པ་གསེར་དང་དངུལ་གྱིས་བརྒྱན་པ་དག་ལ་ཡང་མི་རྟག་པས་
ཉེན་པའི་ཡིད་ལ་བྱེད་པས་འདུག་པར་བྱའོ། །སེང་གེའི་ཁྲི་ལ་རིན་པོ་ཆེས་བརྒྱན་
་པའི་གོས་བཤམས་པ་དེ་དག་དགེ་སློང་གིས་གྲུབ་པར་བྱའོ། །ཁྱིམ་པ་དང་དགེ་ཚུལ་
མེད་ན་དགེ་སློང་གིས་རིན་པོ་ཆེ་ལས་བྱས་པའི་སངས་རྒྱས་ཀྱི་སྐུ་གཟུགས་ལ་སྟོན་
པའི་འདུ་ཤེས་ཉེ་བར་བཞག་པ་རྣམས་ཀྱིས་ཆོས་དང་ལྡན་པའི་དོན་གྱི་དབང་ཉིད་ཀྱིས་
རེག་པ་ལ་མི་རུང་བ་ཉིད་མེད་དོ། །དེ་གཉིས་མེད་ན་སངས་རྒྱས་ཀྱི་སྐུ་གཟུགས་
དེའི་རྫས་རིན་པོ་ཆེ་ལས་བྱས་པའི་རྒྱན་ལ་སོགས་པ་ལ་རེག་པ་ལ་ཡང་མི་རུང་བ་
མེད་དོ། །མཆོད་པའི་ཕྱིར་ནི་གཉིས་ཡོད་ཀྱང་ཉེས་པ་མེད་དོ། །
གཉིས་པ་ལུང་གཞན་ནས་འབྱུང་བ་ལ་གཉིས། རྒྱགས་པ་དང་འབྲེལ་བ་
དང་། རྒོད་བག་དང་འབྲེལ་བའོ། །དང་པོ་ལ་གཉིས། རྒྱན་བསླབ་བྱ་དང་བཅས་
པ༑ ཁ་དོག་དང་དྲི་བསླབ་བྱ་དང་བཅས་པའོ། །དང་པོ་ནི། དགེ་སློང་གིས་རིན་
པོ་ཆེ་ལས་བྱས་ཤིང་ཚད་དང་ལྡན་པའི་རྒྱན་གདགས་པ་བསྟེན་པར་མི་བྱའོ། །བསླབ་

བྱ་ནི། དགེ་སློང་གིས་རྒྱ་བཅང་བར་བྱའོ། །རྣམ་པ་ཇི་ལྟ་བུ་ཞེ་ན། རྒྱན་གྱི་ཐ་
སྙད་གདགས་སུ་མི་རུང་བའོ། །རྒྱུ་གང་ལས་བྱས་པ་ཞེ་ན། རོ་ཉེའམ་ཟངས་སམ་
ར་གན་ནམ་འཁར་བའམ་རྒྱ་སྐྱེགས་ཀྱི་ཚིགས་མའམ་ཤིང་ངམ་རྡོའམ་སའམ་བ་
སོའམ་རྭ་དག་ལས་བྱས་པའོ། །རྟོགས་ཇི་ལྟ་བུ་བྱ་ཞེ་ན། རྟགས་ནི། དགེ་འདུན་
གྱི་རྒྱ་ལ་ནི་འཁོར་ཞིང་སྤྱད་པའི་བརྡར་དབུས་སུ་འཁོར་ལོ། གང་ཟག་གིས་རིས་
སུ་བཅད་དུ་མི་རུང་བ་མཚོན་པར་ངོས་གཉིས་སུ་རི་དྭགས། སྦྱིན་བདག་དགའ་བའི་
ཕྱིར་འོག་ཏུ་གཙུག་ལག་ཁང་གི་བདག་པོའི་མིང་བྲིའོ། །གང་ཟག་གི་རྒྱ་ལ་ནི་ཀུན་
ཏུ་སྐྱོ་བ་བསྐྱེད་པའི་ཕྱིར་རུས་པའི་ཀེང་རུས་སམ་མགོ་བོའི་ཐོད་པ་བྲི་བར་བྱའོ། །སོ་
མང་ཀྱིས་སྐྲ་ཤད་པར་མི་བྱའོ། །སོ་མང་དེ་ནི་དཔེ་ཡིན་པས་གཞན་གྱིས་ཀྱང་སྐྲ་
ཤད་པར་མི་བྱའོ། །མེ་ལོང་གིས་བཞིན་བལྟ་བར་མི་བྱའོ། །ཐ་ན་ཆུ་ཡན་ཆད་
ཀྱིས་ཀྱང་བལྟ་བར་མི་བྱའོ། །ཐམས་ཅད་དུ་མི་བལྟའམ་ཞེ་ན། ཆུ་ལ་སྲོག་ཆགས་
ཡོད་མེད་བརྟག་པའི་ཆེད་ཉིད་དང་རྨ་དང་གཉེར་མ་དང་སྐྲ་དཀར་བ་ལྟ་བ་དང་ལུས་
ཀྱི་སྔ་ཕྱིའི་མཚན་མ་བཟུང་བའི་ཕྱིར་མེ་ལོང་ལ་བལྟ་བ་ལ་ནི་ལྟུང་བ་མེད་དོ། །གཉིས་
པ་ནི། ས་དཀར་ལྟ་བུའི་དཔྲལ་རིས་གསུམ་བསྟེན་པར་མི་བྱའོ། །གི་ཝང་གིས་
ལུས་ལ་བསྐུ་བ་བསྟེན་པར་མི་བྱའོ། །དྲི་དག་གིས་བསྐུ་བར་མི་བྱའོ། །བསླབ་བྱ་
ནི༑ སྦྱིན་བདག་བསོད་ནམས་འདོད་པས་དགེ་སློང་གིས་རྐང་པ་གཉིས་ལ་ལུས་བསྐུ་
བའི་དྲིས་བསྐུས་པ་བསྟེན་པར་བྱའོ། །སྦྱིན་བདག་དེའི་མདུན་རོལ་ཏུ་དྲི་དེ་དོར་བར་
མི་བྱའོ། །དྲི་དེ་དག་གིས་བསྐུས་པས་དགེ་འདུན་གྱི་ནང་དུ་འདུ་བར་མི་བྱའོ། །དྲི་
དག་གིས་བསྐུས་པས་ཁྱིམ་པ་དག་ལ་ཆོས་བསྟན་པར་མི་བྱའོ། །དེས་བསོད་སྙོམས་
སོགས་ལ་ཁྱིམ་དག་ཏུ་འགྲོ་བར་མི་བྱའོ། །བསྐུ་བའི་ལས་ཟིན་པའི་མཇུག་ཏུ་ཁྲུས་

བྱའོ། །དྲི་དེ་དག་འབུལ་ན་བླང་བར་བྱའོ། །མེ་ཏོག་གི་ཕྲེང་བའི་རྒྱུ་དག་ཀྱང་བླང་
བར་བྱའོ། །དྲི་དང་ཕྲེང་བ་རྒྱུ་བླངས་པ་དེ་དག་མཆོད་རྟེན་ལ་དབུལ་བར་བྱའོ། །སུའི་
མཆོད་རྟེན་ལ་དབུལ་ཞེ་ན། ཉན་ཐོས་ཀྱི་མཆོད་རྟེན་ལ་ཡང་ངོ༌། །དྲི་དང་འཕྲེང་
བ་མཆོད་རྟེན་ལ་འབུལ་བ་སྦྱིན་པར་བྱེད་པ་མངོན་པར་མ་དད་ན། རང་གི་མགོ་
ལོགས་ཀྱི་སྔས་སམ་རྐང་པ་ལོགས་ཀྱི་བརྟེན་མར་གཞག་གོ །ཇི་ལྟར་གཞག་ཅེ་ན།
སྒོའི་བྱང་ཐད་མིན་པར་གཞག་གོ །གཞི་གང་ལ་གཞག་ཅེ་ན། རྩིག་པའི་ངོས་ལའོ།།
རྩིག་པའི་ངོས་དེར་ཁབ་བམ་ཚེར་མ་བཙུགས་པ་ལ་ཕྲེང་བ་རྒྱུ་དག་བཅང་པར་བྱའོ།།
ག་བུར་དང་ཨུཏྤལ་སྔོན་པོ་སོགས་མིག་ལ་ཕན་པའི་དྲི་ཞིམ་པོ་དུས་དུས་སུ་བསྣམ་
པར་བྱའོ། །བྲམ་ཟེའི་སྲད་བུ་མཆོད་སྦྱིན་གྱི་དག་བྱེད་སེ་རལ་འཕྲེང་ཐོགས་པ་བསྟེན་
པར་མི་བྱའོ། །སྔགས་སྐུད་ཀྱང་ཐོགས་པ་བསྟེན་པར་མི་བྱའོ། །ཐམས་ཅད་ཀྱིས་
སམ་ཞེ་ན། ནད་པ་ནི་མ་གཏོགས་སོ། །ནད་གསོ་བའི་ཕྱིར་ཚོན་སྣ་ལྔ་པའི་སྔགས་
སྐུད་དཔུང་པ་གཡོན་པར་གདགས་པར་བྱའོ། །ནད་གསོས་པར་གྱུར་ན་སྔགས་སྐུད་
དེ་གར་བབ་བབ་ཏུ་མི་དོར་རོ། །གལ་ཏེ་ནད་ལྷག་མ་དང་བཅས་པར་གྱུར་ན། ཆོས་
གོས་ཀྱི་ཐ་མའམ་སྐ་རགས་ལ་གདགས་སོ། །གལ་ཏེ་ནད་ལྷག་མ་དང་བཅས་པར་
མ་གྱུར་ན། སྔགས་སྐུད་དེ་ཀ་བའི་གསེབ་བམ་རྩིག་པའི་གསེབ་ཏུ་གཞུག་པར་བྱའོ།།
གཉིས་པ་རྒོད་བག་དང་འབྲེལ་བ་ནི། བྲོ་གར་སྨིན་མ་བསྐྱོད་པ་ཙམ་ཡན་ཆད་དང་།
གླུ་དབྱངས་དང་། ཕེག་རྡོབ་པ་ལ་སོགས་པའི་རོལ་མོ་ཀུན་ཏུ་སྤྱད་པར་མི་བྱའོ། །གར་
ལ་སོགས་པ་བསླབ་པར་མི་བྱའོ། །གར་ལ་སོགས་པ་བསླབས་ཟིན་པ་ལུས་ཀྱིས་བཟླས་
པར་མི་བྱའོ། །གར་ལ་སོགས་པ་ལ་བལྟ་བའི་ཕྱིར་འགྲོ་བར་མི་བྱའོ། །དགེ་སློང་
དང་དགེ་སློང་མ་ལྷན་ཅིག་ཀུན་ཏུ་གར་བྱེད་པ་ཚོམ་བུ་ཚོམ་བུར་གར་བྱེད་དུ་མི་གཞུག་

གོ ༑གླུའི་དམིགས་བསལ་ན། སྟོན་པའི་ཡོན་ཏན་ཡང་དག་པར་བསྒྲག་པ་དང་།
རྒྱུད་ཆགས་གསུམ་པ་འདོན་པ་ལ་དབྱངས་ཀྱི་ང་རོ་བྱའོ། །གཞན་གྱི་དུས་སུ་མི་
བྱ་སྟེ། གླུ་རྒྱངས་ཀྱི་ཁོངས་སུ་གཏོགས་པའི་ཕྱིར་རོ། །དབྱངས་ཀྱི་ང་རོ་དེ་དག་
དབེན་པའི་ཕྱོགས་སུ་བསླབ་པར་བྱའོ། །གཞན་ལ་མཐོ་འཚམ་པ་ཅོ་འདྲི་བ་དང་།
ཀུན་ཏུ་རྩེ་བ་འཇོ་སྒེག་དང་། ཀུན་ཏུ་ཅ་ཅོ་སྒྲ་སྐད་ཆེན་པོ་འདོན་པ་དང་། རྒོད་
པ་རྐང་ལག་རྐྱང་བ་སོགས་དང་། དྲེགས་པ་ངལ་བར་བྱེད་པ་དང་། ལུས་ལ་བརྡེག་
པ་ཕན་ཚུན་བརྒྱུ་ཞིང་བཞད་གད་བྱེད་པ་དག་མི་བྱའོ། །རྒོད་པའི་བསམ་པས་ལུས་
དང་ངག་གི་རྣམ་པར་འགྱུར་བར་མི་བྱའོ། །ཉོན་མོངས་ཅན་དང་ཉོན་མོངས་ཅན་
མིན་པ་འདྲེས་པ་ནི་ཕན་ཚུན་ཆར་བསྡོམས་ཏེ་གནས་མལ་བསྐྱབ་པའི་བསམ་པ་ཅུང་
ཟད་དང་རྒོད་པའི་བསམ་པ་ཅུང་ཟད་ཀྱིས་རྨ་བྱའི་འགྲོས་ཀྱིས་འདུག་པ་ན་གནས་
མལ་བསྐྱབ་པའི་བསམ་པ་ལ་ནི་ཉེས་པ་མེད་ལ་ཅིག་ཤོས་ལ་ནི་ཉེས་བྱས། གནས་
མལ་བསྐྱབ་པའི་བསམ་པ་རིགས་མི་མཐུན་གྱིས་བར་དུ་ཆོད་པའི་རྒོད་པའི་བསམ་
པ་སྔ་ཕྱི་ཐ་དད་པ་དེ་དག་ལྟུང་བ་ཐ་དད་ཀྱི་བྱེད་པ་པོ་ཡིན་ནམ་ལྟུང་བ་གཅིག་གི་བྱེད་
པ་པོ་ཡིན་ཞེ་ན། ཉོན་མོངས་ཅན་གྱི་ཆ་རྣམས་ལྷན་ཅིག་ཏུ་བསྡོམས་ལ་ཉོན་མོངས་
ཅན་མིན་པའི་ཆ་རྣམས་ཀྱང་ལྷན་ཅིག་ཏུ་བསྡོམ་པར་བྱའོ། །དེས་ན་རྒོད་པས་ཀུན་
ནས་བསླང་བའི་སེམས་ཐམས་ཅད་ཀྱི་འཇུག་པ་གཅིག་ཡིན་པས་ལྟུང་བ་གཅིག་གི་
བྱེད་པ་པོ་ཡིན་ནོ། །ཆང་འཐུང་བ་བཞིན་སྣོད་གཅིག་ཏུ་བརྒྱུད་པས་ཟས་ཀྱི་བྱ་བ་
མི་བྱའོ། །མེ་ཏོག་རྣ་རྒྱན་བརྒྱུ་བར་མི་བྱ་སྟེ། ལག་བཟོའི་ཐ་སྙད་སྤང་བའི་ཕྱིར་
རོ༑ ༑མེ་ཏོག་རྣ་རྒྱན་ལུས་ལ་གདགས་པར་མི་བྱའོ། །གར་མཁན་སོགས་ལ་བལྟས་
ནས་དེ་དག་ལ་མགུ་བའི་བྱ་དགའ་སྟེར་བ་སོགས་ངོ་སོ་ལས་བྱུང་བ་སྦྱིན་པར་མི་བྱའོ།།

མི་རིངས་ཕར་བརྒྱུག་པར་མི་བྱའོ། །དྲག་ཏུ་མྱུར་བར་འགྲོ་བ་དང་། མཆོང་ཞིང་
འགྲོ་བར་མི་བྱའོ། །བརླ་ཡ་གཅིག་ས་ལ་བཙུགས་ཏེ་ལུས་བསྐོར་བ་དང་། ལག་
པ་ཕྱར་ཏེ་ལུས་བསྐོར་བ་དང་། ཉ་ལྟར་ཕྱི་གན་དུ་བརྒལ་ཞིང་བསྐོར་བ་སྟེ་དེ་ལྟར་
བསྐོར་བར་མི་བྱའོ། །ཆུའི་ནང་ན་འཕྱོ་བའི་གསེག་མ་དག་ཆུར་གདབ་པར་མི་བྱའོ།།
ཆུར་རྫ་རྔ་ཁ་གཅིག་པ་དང་། རྔ་བོ་ཆེ་ལྟར་བརྡུང་བར་མི་བྱའོ། །འདམ་རྫབ་འདྲེད་
པ་ལ་བྱིལ་མོ་ཉུག་པར་མི་བྱའོ། །གླང་པོ་ཆེའི་སྐད་དང་རྟའི་སྐད་དང་ཁྱུ་མཆོག་
གི་སྐད་དང་རྨ་བྱའི་སྐད་དང་། ཁུ་བྱུག་གི་སྐད་འདྲ་བའི་སྐད་མི་དབྱུང་ངོ་། །ཁས་
དུང་དང་སིལ་ཀྲོལ་དང་། རྔ་བོ་ཆེའི་སྐད་མི་བྱའོ། །ལོངས་པའི་གཞིར་གཏོགས་
པའི་ལྟུང་བྱེད་དོ། །
འདུལ་བའི་མདོ་བམ་པོ་ལྔ་པ་འདི་ནས་འཆད་དོ། །གསུམ་པ་འཕྲལ་གྱི་བྱ་
བའི་གཞི་ལས་གྱུར་པ་ལ་གཉིས་ལས། སྤྱི་དོན། རྒྱལ་པོའི་ཁབ་ཏུ། དྲུག་སྡེ། མཐོ་
འཚམ་པའོ། །རྒྱུ་མཚན་བྱ་བ་མང་བ་དང་དགེ་བའི་བར་ཆད་དུ་འགྱུར་བ་སོགས་
སོ༑ ༑ཡན་ལག་ལ་བཞི་ལས། གཞི་ལ། དུས་ཟླ་བ་ཕྱེད་དང་གསུམ་དང་། ཟླ་བ་
ཕྱེད་ཅིང་གནང་བའི་དུས་མིན་པ་དང་། བདག་ཉིད་ནད་པ་ལས་བྱས་དྲི་རླུང་ཆར་
སོགས། ཁ་སྐྲ་འཁར་ལན་སྒོག་པ་རོ་རེག་ཕྱག་དར་བྱས་མིན་ལུས་དངོས་ཡིན་པའོ།།
དངོས་པོ་ཆུ་ཡིན་པ། གནས་ཨསྨ་པ་རན་ཏའམ་དེ་དང་འདྲ་བ་མིན་པའོ། །ཀུན་
སློང་ཁྲུས་བྱེད་འདོད་པ། སྦྱོར་བ་རྩོམ་པ། མཐའ་ལུས་ཕྱེད་ཙམ་དུ་སོན་པའོ། །གཞུང་
དོན་ལ་གསུམ། རྣམ་གཞག །ལྟུང་མེད། སླ་ཐབས་པའི་ཉེས་པ་བསྟན་པའོ། །དང་
པོ་གཉིས་ལས། ཡན་ལག་གི་མཚན་ཉིད་ནི། འོག་ནས་གཞན་གྱི་དུས་སུ་ཁྲུས་བྱེད་
ནའོ་ཞེས་བཤད་ན། གང་ལས་གཞན་ཡིན་ཞེ་ན། དབྱར་ཟླ་ར་བ་དང་འབྲིང་པོ་

ནི་སོས་ཀ་རྣམས་ཀྱི་དུས་ཡིན་ལ། དེའི་ཟླ་བ་ཕྱེད་དབྱར་ཟླ་ར་བ་མར་གྱི་ངོ་འདས་
པའི་ལྷག་མ་ཟླ་བ་ཕྱེད་དང་གཉིས་དང་། དབྱར་རྣམས་ཀྱི་དང་པོ་དབྱར་ཟླ་ཐ་ཆུང་
ནི་ཁྲུས་ཀྱི་དུས་ཡིན་ལ། དེ་ལས་གཞན་པའི་དུས་སུ་དུས་མིན་པར་ཁྲུས་བྱེད་ན་ལྟུང་
བར་འགྱུར་རོ། །དགེ་སློང་ཐམས་ཅད་ལ་ལྟུང་བར་འགྱུར་རམ་ཞེ་ན། གོས་མེད་
པའི་ཟས་གཉིས་པ་རྙེད་པའི་རྣམ་པ་གང་ཡིན་པ་དང་འདྲ་བར་ན་བ་མིན་པ་ལས་མ་
བྱས་པ་ལམ་དུ་ཞུགས་པ་མིན་པ་ལ་ལྟུང་བར་འགྱུར་རོ། །གནས་སྐབས་ཐམས་ཅད་
དུ་འགྱུར་རམ་ཞེ་ན། རླུང་གིས་མ་བསྐྱོད་པ་ལ་འགྱུར། རླུང་གིས་བསྐྱོད་པའི་ཚད་
གང་ཞེ་ན། གོས་ཀྱི་གྲྭ་རླུང་གིས་བསྐུལ་བ་ནི། རླུང་གིས་བསྐྱོད་པ་དེའི་མཐའ་ཡིན་
ནོ༑ ༑དེར་མ་ཟད་ཆར་གྱིས་མ་ཕོག་པ་ལའོ། །དེའི་ཚད་ནི་ཐིགས་པ་གཉིས་ཀྱིས་
ཕོག་པའོ། །གང་ལ་ཕོག་པ་ཞེ་ན། ལུས་ལ་ཡིན་གྱི་གོས་ལ་མིན་ནོ། །ཟླ་བ་ཕྱེད་
དང་གསུམ་ལས་གཞན་གྱི་དུས་སུ་གང་གི་ཉི་མ་ལ་ཁྲུས་བྱས་པའི་ཉི་མ་དེ་ལའང་ཁྲུས་
གཉིས་པ་མི་བྱ་བ་ཡིན་པས་དེ་མ་གཏོགས་པའི་ཉི་མ་བཅུ་བཞི་ནི་ཁྲུས་ཀྱི་ཉིན་མོ་མིན་
པ་ཡང་ཡིན་ལ་ཞག་བཅོ་ལྔའི་མདུན་རོལ་ཡིན་པ་དེར་ཁྲུས་བྱེད་ན་ལྟུང་བྱེད་དུ་འགྱུར་
རོ༑ ༑དེས་ན་དེ་ཉིད་གཏོགས་པའི་ཉི་མ་བཅོ་ལྔར་ཁྲུས་མི་བྱའོ། །ཁྲུས་ཇི་ལྟ་བུ་
ཞེ་ན། ལུས་ཀྱི་སྟེང་ནས་ཆུ་ལྡུགས་པའི་དབང་བསྐུར་བས་སམ། ཆུའི་ནང་དུ་འཇུག་
པས་བཀྲུ་བའོ། །ནམ་གྱི་ཚེ་ལྟུང་བར་འགྱུར་ཞེ་ན། སྟེང་ནས་བླུག་པ་དང་། ནང་
དུ་ཞུགས་པའི་ཆུས་ལྟེ་བར་སོན་པ་ན་ལྟུང་བྱེད་དུ་འགྱུར་རོ། །ཆུ་ལ་རེག་པའི་མདུན་
རོལ་ཏུ་རྩོམ་པ་བྱས་པ་ནི་སྦྱོར་བའི་ཉེས་བྱས་སོ། །གཉིས་པ་སེལ་བ་ནི། ཆུ་མིན་
པ་འབྲུ་མར་དང་འོ་མ་ལ་སོགས་པས་ཁྲུས་བྱེད་ན་ཡང་ཉེས་བྱས་སོ། །ཁྲུས་འབའ་
ཞིག་ཏུ་མ་ཟད་བསླབ་པའི་གཞི་ཐམས་ཅད་ལ་དགེ་འདུན་གྱི་ཕྱིར་མེ་ལ་རེག་པ་ལྟ་

བུའི་གནང་བའི་དུས་དག་ཡོད་ཀྱང་མངོན་སུམ་དུ་དྲན་པར་མ་བྱས་ཤིང་བྱིན་གྱིས་
མ་བརླབས་ན་ཉེས་བྱས་སོ། །གཉིས་པ་ལྟུང་མེད་ནི། ཁྲུས་ལས་དོན་གཞན་ལ་
གཞོལ་བས་ཆུ་ཉམས་སུ་མྱོང་བ་ནི་ཁྲུས་མིན་ནོ། །དེའི་ཕྱིར་ཁྲུས་བྱ་བར་མ་བསམས་
པར་བརྒལ་བ་དང་བརྒྱལ་བ་ལ་ཆུས་གདབ་པ་དག་ལ་ནི་ལྟུང་བ་མེད་དོ། །ཨསྨྲ་
པ་རན་ཏ་རྡོ་ཅན་ཞེས་བྱ་བའི་ཡུལ་དག་ནི་ཁྲུས་བྱ་བའི་ངེས་པ་འདི་མེད་པར་ཤེས་
པར་བྱ་སྟེ། དེར་རྟག་ཏུ་ཁྲུས་བྱ་བར་གནང་བའི་ཕྱིར་རོ། །དེའི་ཕྱིར་དེར་ནི་བློ་
གྲོས་དེ་ཉེ་བར་བཞག་སྟེ་དུས་མིན་པ་ཡང་ཁྲུས་བྱའོ། །གསུམ་པ་ནི། ཆོ་ག་བཙན་
པོ་བཅོམ་ལྡན་འདས་ཀྱིས་བཀས་བཅད་པ་དམ་པོ་ཟླ་བ་ཕྱེད་ཕྱེད་ཅིང་ཁྲུས་གྱིས་ཤིག།
དེ་ལས་འདུམས་པར་བྱས་ན་ལྟུང་བྱེད་དོ་ཞེས་པ་ལྟ་བུ་ཡོད་ན་བསླབ་པ་གློད་ཅིང་
བག་ཡངས་སུ་བྱ་བ་ན་བ་དུས་སོ་ཞེས་སོགས་ལ་བརྟེན་པར་མི་བྱའོ། །དེ་ཡང་སྤྱིར་
་བསྟན་བྱར་ཡོད་བཞིན་དུ་དམིགས་བསལ་ལ་མི་བརྟེན་ཞེས་པ་ཡིན་ཏེ། དགེ་སློང་
བཅུ་བསག་ཏུ་ཡོད་བཞིན་དུ་མཐའ་འཁོབ་ཏུ་ལྔ་ཚོགས་ལ་བརྟེན་པར་མི་བྱ་བ་ལྟ་བུའོ།།
ཁྲུས་བྱེད་པའི་ལྟུང་བྱེད་དོ།།
བཅུ་པ་བདུན་པ་ལ་བཞི། གནོད་པས་ཀུན་ནས་བསླང་བ། འདོད་པས་
དང་། གནོད་པས་ཀུན་ནས་བསླང་བ་གཞན་བསྟན་པ། འདོད་པས་སོ། །དང་པོ་
ལ་གསུམ། གཞན་གྱི་སྲོག་ལ་དང་། ཡིད་བདེ་བ་ལ་དང་། ལུས་ལ་གནོད་པའོ།།
དང་པོའི་སྤྱི་དོན་ལ། མཉན་ཡོད་དུ་འཆར་ཀས། ངན་སེམས། དུད་འགྲོ་གསོད་
པའོ། །ཀུན་སློང་གསོད་པར་འདོད་པ། ཡན་ལག་གཞན་འདེབས་སྤྱོད་གཉིས་བཞིན་
ནོ༑ ༑གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། གསོད་པའི་སེམས་
ཀྱིས་དུད་འགྲོ་ལ་བསྣུན་ན་ལྟུང་བྱེད་དུ་འགྱུར་རོ། །བསྟུན་པའི་དུས་དེ་ཉིད་ན་ལྟུང་

བྱེད་འབྱུང་ངམ་ཞེ་ན། གསོད་སེམས་ཀྱིས་བསྣུན་པའི་གཞི་དེས་བསྣུན་པའི་དུས་
དེའི་ཚེ་གསད་བྱ་ཤི་འམ། དུས་གཞན་གྱི་ཚེ་ཤི་ན་ལྟུང་བྱེད་དུ་འགྱུར་རོ། །སྦྱོར་
བ་གཅིག་གིས་བྱས་ན་ཡང་གསད་བྱ་ཇི་སྙེད་པ་རེ་རེའི་ལྟུང་བྱེད་དུ་འགྱུར་རོ། །གཉིས་
པ་བསླབ་བྱ་ནི། སེམས་ཅན་གྱི་གཟུགས་རི་མོར་བྲིས་པ་སེམས་ཅན་དུ་བགྲང་བ་
མིན་པ་ལ་བསྣུན་པ་སོགས་ཉེས་བྱས་སོ། །དུད་འགྲོ་གསོད་པའི་ལྟུང་བྱེད་དོ། །
གཉིས་པ་གཞན་གྱི་ཡིད་བདེ་བ་ལ་གནོད་པའི་སྤྱི་དོན། གཉིས་འདྲ། ཉོན་
མོངས་པ་ཕྲག་དོག །ཉེས་པ་དགེ་སློང་ལ་འགྱོད་པ་བསྐྱེད་པ། རྒྱུ་མཚན་གཞན་
གྱི་དགེ་བའི་བར་ཆད་འགྱུར་བ་སོགས། ཡན་ལག་ལ་བཞི་ལས། གཞི་ལ། ཡུལ་
དགེ་སློང་ཆོས་དྲུག་ལྡན། དངོས་པོ་དགེ་སློང་མིན་པའི་དོན་ཡིན་པ། ཀུན་སློང་
འགྱོད་པ་བསྐྱེད་འདོད་པ། སྦྱོར་བ་ངག་དྲུག་ལྡན། མཐའ་དོན་གོ་བའོ། །གཞུང་
དོན་ལ་གཉིས་ལས། ཡན་ལག་གི་མཚན་ཉིད་ནི། གང་བྱས་ན་འགྱོད་པ་བསྐྱེད་
པའི་ལྟུང་བྱེད་དུ་འགྱུར་ཞེ་ན། ཁྱོད་བསྙེན་པར་རྫོགས་པ་མིན་ཞིང་ཕམ་པར་གྱུར་
པ་བྱུང་ངོ་བསླབ་པ་ཕུལ་ལོ་ཞེས་བྱ་བ་ལ་སོགས་པ་དགེ་སློང་མིན་པའི་དོན་གོ་བར་
བྱེད་པའི་ཚིག་གིས་འགྱོད་པ་བསྐྱེད་ན་ལྟུང་བྱེད་དུ་འགྱུར་རོ། །སུ་ལ་ཞེ་ན། དགེ་
སློང་ལའོ། །བསམ་པ་ཇི་ལྟ་བུས་ཤེ་ན། ཕ་རོལ་པོ་བདེ་བ་ལ་མི་རེག་པ་ཡིད་མི་
བདེ་སྐྱེད་པར་བྱེད་པའི་སེམས་ཀྱིས་སོ། བཞད་གད་ཀྱི་བསམ་པས་ཀྱང་འགྱོད་པ་
སྐྱེས་ན་ལྟུང་བྱེད་དུ་འགྱུར་རོ། །ཕ་རོལ་པོ་འགྱོད་པ་མ་སྐྱེས་ན་ཡང་ལྟུང་བྱེད་དུ་
འགྱུར། དགེ་སློང་མིན་པའི་དོན་ལས་གཞན་དགེ་འདུན་ལྷག་མ་སོགས་ཀྱི་འགྱོད་
པ་སྐྱེས་ན་ཉེས་བྱས་སོ། །ཊིཀྐར། ལྟུང་བ་རྣམ་པར་བཞག་པ་ན་བསམ་པའི་དབང་
གིས་ཏེ། གལ་ཏེ་མིའི་སྐྱོན་ནས་སྨྲ་བའི་བསམ་པས་གོ་བར་བྱེད་ན་ནི་དེར་གཏོགས་

པའི་ཁ་ན་མ་ཐོ་བར་འགྱུར་རོ། །བདེ་བ་ལ་རེག་པར་མི་གནས་པའི་བསམ་པས་གོ་
བར་བྱེད་ན་ནི་འགྱོད་པ་བསྐྱེད་པ་འདིར་གཏོགས་པའི་ཁོ་ན་མ་ཐོ་བར་འགྱུར་རོ།།
སྐུར་པ་གདབ་པའི་བསམ་པས་གོ་བར་བྱེད་ན་ནི་དགེ་འདུན་ལྷག་མར་གཏོགས་པའི་
ཁ་ན་མ་ཐོ་བར་འགྱུར་རོ། །ཐམས་ཅད་ཀྱི་བསམ་པ་ཉིད་ཀྱིས་ན་ནི་ཐམས་ཅད་
དུ་གཏོགས་པའི་ཁ་ན་མ་ཐོ་བར་འགྱུར་རོ། །མིའི་སྐྱོན་ནས་སྨྲ་བ་དང་། འགྱོད་
པ་བསྐྱེད་པ་དང་། དགེ་འདུན་ལྷག་མ་ཞེས་བྱ་བ་དག་ནི་རྣམ་པར་རིག་བྱེད་གཅིག་
གིས་ཏེ། སྡོམ་པ་ཡང་དག་པར་བླང་བ་ནོད་པ་དང་འདྲའོ་ཞེས་སོ། །འགྱོད་པ་བསྐྱེད་
པའི་ལྟུང་བྱེད་དོ། །
གསུམ་པ་གཞན་གྱི་ལུས་ལ་གནོད་པའི་སྤྱི་དོན། མཉན་ཡོད་དུ། བཅུ་བདུན་
སྡེ། བག་མེད་པ། རྒྱུ་མཚན་ཡུལ་དེ་ལ་གནོད་པ་དང་། ཅ་ཅོའི་སྒྲ་འབྱུང་བ་སོགས།
ཡན་ལག་ལ་བཞི་ལས། གཞི་ལ་ཡུལ་དགེ་སློང་དྲུག་ལྡན་ལུས་མ་ཉམས་པ། རེག་
བྱེད་བདག་ཉིད་ཀྱི་ལུས་མ་ཉམས་པ། ཀུན་སློང་སྐྱི་གཡའ་བར་བྱ་བའི་བསམ་པས་
ག་ག་ཚིལ་བྱེད་འདོད་པ། སྦྱོར་བ་རྩོམ་པ་མཐའ་རེག་པའོ། །གཞུང་དོན་ལ་གཉིས་
ལས། ཡན་ལག་གི་མཚན་ཉིད་ནི། གང་བྱས་ན་ག་ག་ཚིལ་བྱེད་པའི་ལྟུང་བྱེད་དུ་
འགྱུར་ཞེ་ན། དགེ་སློང་ལ་སོར་མོའམ་ཁུ་ཚུར་རམ། གྲུ་མོའམ། ཕྲག་པའམ།
མགོའམ། གློ་འམ། རྒྱབ་བམ། རྐེད་པའམ། བརླའམ། པུས་མོའམ། བྱིན་
པའམ། རྐང་པའི་མཐེ་བོ་ལ་སོགས་པ་དག་གིས་ལུས་ལ་རེག་ན་ལྟུང་བྱེད་དུ་འགྱུར་
རོ༑ ༑ལུས་མིན་པས་ལུས་མིན་པ་ལ་རེག་པ་དང་། སྐྲ་དང་སེན་མོ་དང་སོ་དག་
གིས་རེག་པ་ལ་ནི་ཉེས་བྱས་སོ། །བསམ་པ་ཇི་ལྟ་བུས་ཤེ་ན། ཕ་རོལ་པོ་སྐྱི་གཡའ་
བ་བག་འཁུམས་པར་བྱེད་པའི་སེམས་ཀྱིས་རེག་ནའོ། །སྐྱི་གཡའ་བར་བྱེད་པའི་

སེམས་ཀྱིས་རེག་པ་ལ་ལྟུང་བར་འགྱུར་བ་དེའི་ཕྱིར། རྨ་དང་སྦྲང་བུ་དང་འབྲུམ་
བུ་དང་རྨེ་པ་དང་། སྤུའི་ཚུམས་བསྟན་པའི་ཕྱིར་རེག་པ་ལ་ནི་ལྟུང་བ་མེད་དོ། །གཉིས་
པ་ཀུན་སློང་གི་སེལ་བ་ལ། ལྟུང་བ་གཅིག་ཏུ་བསྟན་པ་ནི། རེག་བྱེད་སོར་མོ་ལ་
སོགས་པ་གཅིག་གམ་དུ་མ་ཉིད་ལ་ལྟུང་བ་གཅིག་ཁོ་ནར་འགྱུར་གྱི་རེག་བྱེད་རེ་རེ་
ལ་ལྟུང་བ་ཐ་དད་དུ་འགྱུར་བ་མེད་དོ། །ག་ག་ཚིལ་བྱེད་པའི་ལྟུང་བྱེད་དོ། །
གཉིས་པ་འདོད་པས་ཀུན་ནས་བསླང་བ་ལ་གཉིས། ཕྱི་རོལ་ལ་འདོད་པས་
དང༌། ནང་སེམས་ཅན་ལའོ། །དང་པོའི་སྤྱི་དོན་ལ། གླེང་གཞི། མཉན་ཡོད་དུ་
བཅུ་བདུན་སྡེ་མ་དུལ་བ། རྒྱུ་མཚན་སྲོག་དང་དགེ་བའི་བར་ཆད་དུ་གྱུར་པ་དང་
མ་དད་པ། ཡན་ལག་ལ་བཞི་ལས། གཞི་ལ། ཆུ་ཡིན་པ་ལུས་ཕྱེད་ཙམ་ནུབ་པའི་
ཚད་དུ་ལོངས་པའོ། །ཀུན་སློང་རྒོད་པས་དགའ་བ་ཉམས་སུ་མྱོང་བར་འདོད་པ།
སྦྱོར་བ་རང་ངམ་བསྐོས་པས་རྩེ་བར་རྩོམ་པ། མཐའ་རྩེས་པའོ། །གཞུང་དོན་ལ་
བཞི། ཡན་ལག་གི་མཚན་ཉིད། སེལ་བ། སྦྱོར་བ་དང་ཀུན་སློང་གི་མཚན་ཉིད།
ཀུན་སློང་གི་སེལ་བ་ལ་ལྟུང་བ་མེད་པའོ། །གང་བྱས་ན་ཆུ་ལ་རྩེ་བའི་ལྟུང་བྱེད་དུ་
འགྱུར་ཞེ་ན། ཆུའི་ཡུལ་ལ་རྩེ་བ་རྗེས་སུ་བསྒྲུབ་ནའོ། །རྩེ་བ་ཇི་ལྟ་བུ་བསྒྲུབ་ན་ཞེ་
ན༑ རྩེ་བའི་བསམ་པས་ཆུའི་ནང་དུ་ལྟེ་བ་མན་ཆད་ཞུགས་ཤིང་ཆུའི་འོག་ཏུ་ནུབ་
པའི་བྱི་ཟུལ་བྱེད་པ་དང་། འོག་ནས་སྟེང་དུ་འབྱུང་བ་དང་། ཆུའི་ངོགས་གཞན་
ནས་གཞན་དུ་བརྒལ་བ་དང་། ཆུའི་རྒྱུན་ཕྱོགས་སུ་རྩོལ་བ་དང་། རྒྱུན་ལས་བཟློག་
ཕྱོགས་སུ་རྩོལ་བ་དང་། ཆུ་ལ་རྔ་བོ་ཆེ་དང་རྫ་རྔ་ཁ་གཅིག་པའི་སྒྲ་འབྱིན་པ་དང་།
གསེག་མ་འཁྲབ་པ་དང་། འཕེན་པ་དང་། ཁོར་ཡུག་དང་། རྡོ་རྗེ་དང་། ཁྲོན་པ་
དང་། དབའ་ཀློང་དང་ཆུ་སྲུབས་འདྲེན་པ་དག་བྱེད་ན་དངོས་གཞིའོ། །གཉིས་པ་

ནི༑ ཆུ་ལ་བེམ་ཐོལ་སོར་མོས་བརྡེག་ན་ཉེས་བྱས་སོ། །མ་ཞུགས་པར་དུ་མ་པ་
དང་ཕྲུ་བ་དང་། རིལ་བ་དང་ཁམ་ཕོར་དང་། བུ་རམ་བཙིར་བའི་ཁུ་བ་འཛག་པ་
དང་། སྲན་ཚོད་དང་། འུ་ཤ་འབྲས་བཙོས་པའི་ཁུ་བ་དང་། ཐང་ཚ་བ་ཉིད་ཡོད་
པ་ལ་ཡང་རྩེ་ན་ཉེས་བྱས་སོ། །ཆུ་མིན་པ་བོང་བ་སོགས་ལ་རྩེ་བ་ཡང་ཉེས་བྱས་སོ།།
གསུམ་པ་ནི། ཆུ་མིན་པ་དེ་ལྟ་བུ་ལ་གཞན་རྩེ་བར་བྱེད་དུ་བཅུག་པ་ནི། རང་གིས་
བྱས་པ་དེ་དང་འདྲ་བར་ལྟུང་བྱེད་དང་། ཉེས་བྱས་ཅི་རིགས་སུ་འགྱུར་རོ། །བསམ་
པ་གང་ཡང་རུང་བས་བྱེད་དམ། བྱེད་དུ་བཅུག་ན་ལྟུང་བྱེད་དུ་འགྱུར་རམ་ཞེ་ན།
བསམ་པ་རྒོད་པས་དགའ་བ་ཉམས་སུ་མྱོང་བར་བྱེད་པའི་འདུན་པས་སོ། །བཞི་པ་
ནི༑ རྒོད་པས་དགའ་བ་ཉམས་སུ་མྱོང་བར་བྱ་བའི་འདུན་པས་བྱེད་དམ་བྱེད་དུ་
བཅུག་པ་ལ་ལྟུང་བ་འདིར་འགྱུར་བ་དེའི་ཕྱིར་སིམ་པར་འདོད་པས་བརྒལ་བ་དང་།
ནུབ་པ་ལ་སོགས་པ་བྱས་སམ་བྱེད་དུ་འཇུག་པ་ལ་ལྟུང་བ་མེད་དོ། །རྒྱལ་སློབ་བའི་
བསམ་པས། ཐད་ཀའམ་ལྟག་འོག་ཏུ་རྩོལ་བ་ལ་ཡང་ལྟུང་བ་མེད་དོ། །གྲང་པར་
འདོད་པས་འུ་ཤ་ལ་སོགས་པ་ཚ་བ་དག་ལ་དཀྲུགས་པ་ལ་སོགས་པས་རི་མོ་འདོད་
པ་ལ་ཡང་ལྟུང་བ་མེད་དོ། །ཆུ་ལ་རྩེ་བའི་ལྟུང་བྱེད་དོ། །
གཉིས་པའི་སྤྱི་དོན། མཉན་ཡོད་དུ་འཕགས་པ་མ་འགགས་པ་བག་ཆགས་
མ་བྱང་བས་མ་བསམས་པར་ཤེས་པ་དང་མཐོང་བ་མི་འཇུག་པའོ། །ཡན་ལག་ལ་
བཞི་ལས། གཞི་ལ། གནས་གནས་ཀྱི་མཚན་ཉིད་དུ་གྲུབ་པ་དང་གཅིག་པའོ། །ཡུལ་
བུད་མེད་ཀྱི་མཚན་དོན་བྱེད་ནུས་པ། ཐ་སྙད་དང་ལྡན་པ། ལུས་བསྟེན་དུ་རུང་
བ༑ རྫུ་འཕྲུལ་ཐོབ་པ་ཉེ་དུ་ཕན་འདོགས་པ་བསྲུང་མ་དང་ལྡན་པ་བཞི་མིན་པ་ཉལ་
ཞིང་གཉིད་ལོག་པའི་སྤྱོད་ལམ་ཅན་ཡིན་པའོ། །དུས་མཚན་མོ་ཡིན་པ་བདག་ཉིད་

གྲོགས་དང་མི་ལྡན་པ་དང་ཉལ་ཞིང་གཉིད་ལོག་པའོ། །ཀུན་སློང་ཉལ་བར་འདོད་
པ༑ སྦྱོར་བ་རྩོམ་པ། མཐའ་མཚན་མོ་འདས་པའོ། །གཞུང་དོན་ལ་གཉིས་ལས།
ཡན་ལག་གི་མཚན་ཉིད་ནི། གང་བྱས་ན་བུད་མེད་དང་ལྷན་ཅིག་ཉལ་བའི་ལྟུང་བྱེད་
དུ་འགྱུར་ཞེ་ན་བུད་མེད་དང་ལྷན་ཅིག་འདོམ་དགུའི་ནང་ཚུན་ཆད་ཀྱི་གནས་གཅིག་
ཏུ་གཉིད་ལོག་ན་ལྟུང་བྱེད་དུ་འགྱུར་རོ། །གང་གི་ཚེ་གཉིད་ལོག་ན་འགྱུར་ཞེ་ན།
མཚན་མོའོ། །མཚན་མོའི་དུས་ཐམས་ཅད་ལ་འགྱུར་རམ་ཞེ་ན། མཚན་མོའི་
མཐར་རོ། །གཉིས་པ་སེལ་བ་ནི། མཚན་མོའི་མཐའི་མདུན་རོལ་ཏུ་ནི་ཉེས་བྱས་
སོ༑ ༑འདིར་མིའི་བུད་མེད་མཐུ་མེད་པ་དང་། མ་ནིང་ཕོ་མོ་དང་། མི་མིན་པ་
སྤྲུལ་པ་དང་། དུད་འགྲོ་མཐུ་མེད་པ་ལ་ཡང་ཉེས་བྱས་ཡིན་ནོ། །དེ་དག་བོང་ཚོད་
ཇི་ཙམ་ཉེས་བྱས་ཀྱི་བྱེད་པ་པོ་ཡིན་ཞེ་ན། བྱ་གག་གི་ཚད་ཙམ་ནི་ཉེས་བྱས་དེ་བྱེད་
པ་ཉིད་ཀྱི་མཐའ་ཡིན་པས་དེ་དང་ལྷན་ཅིག་ཉལ་ན་མཚན་མོའི་མཐར་ཉེས་བྱས་དང་
དེའི་མདུན་རོལ་ཏུ་ཉེས་བྱས་ཕྲ་མོའོ། །བུད་མེད་དང་ལྷན་ཅིག་ཉལ་བའི་ལྟུང་བྱེད་དོ།།
གསུམ་པ་གནོད་པས་ཀུན་ནས་བསླང་བ་གཞན་བསྟན་པ་ལ་གསུམ། གཞན་
གྱི་ཡིད་བདེ་བ་ལ་དང་། ལོངས་སྤྱོད་ལ་དང་། ཚུལ་ཁྲིམས་ལ་གནོད་པའོ། །དང་
པོའི་སྤྱི་དོན། མཉན་ཡོད་དུ། འཆར་ཀ །ཕྲག་དོག །རྒྱུ་མཚན་ཡུལ་དེ་ལ་གནོད་
པ༑ ཡན་ལག་ལ་བཞི་ལས། གཞི་ལ། ཡུལ་དགེ་སློང་ཆོས་དྲུག་ལྡན། དངོས་པོ་
འཇིགས་པའི་རྒྱུ་ཡིད་དུ་མི་འོང་བ། ཀུན་སློང་སྐྱོ་བ་བསྐྱེད་པའི་དོན་མ་གཏོགས་
པར་དངངས་པར་འདོད་པ། སྦྱོར་བ་རང་ངམ་བསྐོས་པའི་ངག་དྲུག་ལྡན། མཐའ་
དོན་གོ་བའོ། །གཞུང་དོན་ལ་གཉིས། རྣམ་གཞག་དང་། ཀུན་སློང་གི་སེལ་བའོ།།
དང་པོ་ནི། གང་བྱས་ན་དངངས་པར་བྱེད་པའི་ལྟུང་བྱེད་དུ་འགྱུར་ཞེ་ན། བཞད་

གད་བྱ་བར་བསམས་པའམ། ཁྲོ་བ་སྔོན་དུ་བཏང་ཡང་རུང་སྟེ། དངངས་པ་འཇིགས་
པ་བསྐྱེད་པར་འདོད་པས་འཇིགས་པའི་རྒྱུ་གཟུགས་སྒྲ་སོགས་ཡིད་དུ་མི་འོང་བ། ཉེ་
བར་བསྒྲུབས་པ་སྔོན་དུ་བཏང་བ་ལྷའམ། ཀླུའམ་གནོད་སྦྱིན་འཇིགས་པར་བྱེད་པ་
ཆེ་གེ་མོ་ཞིག་ཅེས་དགེ་སློང་ཕ་རོལ་ལ་རང་ངམ་གཞན་ལ་བཅོལ་བས་ཀྱང་གོ་བར་
བྱེད་ན་ཕ་རོལ་པོ་འཇིགས་པ་སྐྱེས་སམ་མ་སྐྱེས་ཀྱང་ལྟུང་བྱེད་དུ་འགྱུར་རོ། །འཇིགས་
པའི་རྒྱུ་ཇི་འདྲ་ཞིག་གོ་བར་བྱེད་ན་ལྟུང་བ་ཅིར་འགྱུར་ཞེ་ན། ཡིད་དུ་མི་འོང་བ་
གོ་བར་བྱེད་པ་ལ་ནི་དངོས་གཞིའོ། །ཡིད་དུ་མི་འོང་བ་ཇི་ལྟ་བུ་ཞེ་ན། འདི་ལྟ་སྟེ།
དཔེར་ན་ཡི་དྭགས་དང་། ཤ་ཟ་དང་། གྲུལ་བུམ་དང་། ལུས་སྲུལ་པོ་གཟུགས་
ལྭ་བ་ནག་པོ་ལྟ་བུ་དང་། སོལ་བ་དང་། ཀ་བ་འཚིག་པ་ལྟ་བུ་དང་། སེང་གེ་དང་
སྟག་དང་གུང་དང་། མཚའ་དང་གཟིག་དང་ཝའི་སྐད་ལྟ་བུ། བཤང་བའི་དྲི་ལྟ་
བུ་དང་། གཅི་བ་དང་ར་དང་། དེའི་ཟེ་བའི་དྲི་ལྟ་བུ། སེག་དང་རེ་ལྡེ་དང་ཕྱར་
བའི་རེག་པ་ལྟ་བུ་དག་ཉིད་གནས་འདི་ན་ཡོད་དོ་ཞེས་སྒྲོགས་པའོ། །སེལ་བ་ནི། ཡིད་
དུ་འོང་བ་སྒྲོགས་པ་ལ་ནི་ཉེས་བྱས་སོ། །ཡིད་དུ་འོང་བ་འདི་ལྟ་སྟེ། དཔེར་ན། །
གཟུགས་ཡིད་དུ་འོང་བ། ལྷ་དང་ཀླུ་དང་དྲི་ཟ་དང་། གནོད་སྦྱིན་དང་མིའམ་ཅི་
དང་ལྟོ་ཕྱེ་ཆེན་པོ་གཟུགས་ནོར་ཅན་དང་ཚོང་དཔོན་དང་དེད་དཔོན་ལ་སོགས་པ་
ལྟ་བུ། སྒྲ་ཡིད་དུ་འོང་བ་པི་ཝང་ལ་སོགས་པའི་སྒྲ་ལྟ་བུ། དྲི་ཡིད་དུ་འོང་བ་ཨ་ཀ་
རུ་དང་ཙན་དང་གུར་ཀུམ་དང་ཏམ་ལའི་ལོ་མའི་དྲི་ལྟ་བུ། རེག་བྱ་ཡིད་དུ་འོང་བ།
དར་དང་རས་ཡུག་ཆེན་དང་བེའུ་རས་དང་དར་ལ་དང་དུ་གུ་ལའི་རས་དང་གོ་ཏམ་
མའི་རས་ཀྱི་རེག་པ་ལྟ་བུ་ཉིད་སྒྲོགས་ཤིང་གོ་བར་བྱེད་ན་ཉེས་བྱས་སོ། །མི་ཆོས་
བླ་མ་དང་ནི་ཀུན་སློང་ལ་ཁྱད་ཡོད་དོ། །སེམས་སྐྱོ་བར་བྱ་བའི་ཆེད་དུ་དེ་ལྟ་བུ་གོ་

བར་བྱེད་པ་ནི་མ་གཏོགས་ཏེ་ཉེས་པ་མེད་དོ། །སྐྱོ་བར་བྱ་བསམ་པས་སྒྲོག་པ་ལ་
ཉེས་པ་མེད་པ་དེའི་ཕྱིར་གདུལ་བྱ་སྐྱོ་བར་བྱ་བའི་ཆེད་དུ་སེམས་ཅན་དམྱལ་བ་དང་།
དུད་འགྲོ་དང་ཡི་དྭགས་ཀྱི་གཏམ་ལ་སོགས་པ་བརྗོད་པ་ལ་ནི་ལྟུང་བ་མེད་དོ།།
དངངས་པར་བྱེད་པའི་ལྟུང་བྱེད་དོ། །
གཉིས་པ་གཞན་གྱི་ལོངས་སྤྱོད་ལ་གནོད་པ་ལ་གཉིས་ལས། སྦེད་པའི་སྤྱི་
དོན་མཉན་ཡོད་དུ། ཉེར་དགའ་མཐོ་འཚམ་པའོ། །རྒྱུ་མཚན་ཡུལ་དེ་ལ་གནོད་
པ་དང་མ་བྱིན་ལེན་གྱི་རྒྱུར་འགྲོ་བ་སོགས། ཡན་ལག་ལ་བཞི་ལས། གཞི་ལ། ཡུལ་
རང་བྱུང་སྡེ་ལྔ། ལྟ་བ་མཐུན་པ། ཐ་སྙད་གསུམ་ལྡན་རྒྱུད་ཐ་དད་པ། དངོས་པོ་
དགེ་སྦྱོང་གི་ཡོ་བྱད་རུང་ཚད་ལྡན་དེ་ཉིད་དབང་བའོ། །ཀུན་སློང་བརྐུ་སེམས་དང་
ཕན་འདོད་མ་གཏོགས་པ་སྦེད་པར་འདོད་པ། སྦྱོར་བ་རང་ངོམ་བསྐོས་པས་རྩོམ་
པ༑ མཐའ་སྦས་པ་རྫོགས་པའོ། །གཞུང་དོན་ལ་གཉིས་ལས། ཡན་ལག་གི་མཚན་
ཉིད་ནི། གང་བྱས་ན་སྦེད་པའི་ལྟུང་བྱེད་དུ་འགྱུར་ཞེ་ན། རབ་ཏུ་བྱུང་བ་འདི་བ་
སྡེ་ལྔ་པོ་དག་དབང་བའི་ལྷུང་བཟེད་དང་ཆོས་གོས་དང་དྲ་བ་དང་ཕོར་བུ་དང་སྐ་རགས་
ལ་སོགས་པ་དགེ་སྦྱོང་གི་འཚོ་བའི་ཡོ་བྱད་རུང་བ་ཚད་ལྡན་རང་གིས་སྦེད་དམ་གཞན་
སྦེད་དུ་བཅུག་ན་ལྟུང་བྱེད་དུ་འགྱུར་རོ། །ཞུ་བར། དགེ་སློང་མ་ལ་སོགས་པ་བཞིའི་
སྦེད་པ་ལ་ཉེས་བྱས་སུ་གསུངས་སོ། །གཉིས་པ་ལྟུང་མེད་ནི། ཕ་རོལ་པོ་ལ་ཕན་
པར་འདོད་པས། སྦེད་དམ་སྦེད་དུ་བཅུག་པ་ནི་མ་གཏོགས་སོ། །སྲེད་པའི་ལྟུང་བྱེད་དོ།།
གཉིས་པ་གདེངས་མེད་པའི་སྤྱི་དོན། མཉན་ཡོད་དུ། ཉེར་དགའ། ཐུགས་
ཐུབ་བོ། །རྒྱུ་མཚན་འདྲ། ཡན་ལག་ལ་བཞི་ལས། གཞི་ལ། ཡུལ་དགེ་སློང་དྲུག་
ལྡན། གཞི་དེས་མི་དགའ་བའོ། །དངོས་པོ་གོས་རུང་བ་ཚད་ལྡན་རང་གིས་ཕྱིར་

བླང་བ་མེད་པར་བྱིན་པ་ཀུན་སློང་བརྐུ་སེམས་དང་ཡིད་གཅུགས་ལས་གཞན་རང་
གིས་བྱིན་པའི་བསམ་པས་སྤྱོད་འདོད་པ། སྦྱོར་བ་རྩོམ་པ། མཐའ་ལོངས་སྤྱད་
པའོ། །གཞུང་དོན་ནི། དགེ་སློང་ལ་གོས་བསླང་བ་མེད་པར་བྱིན་པ། དགེ་སློང་
དེས་གནང་བའི་གདེངས་མེད་པར་རང་གི་བློས་སྤྱོད་ན་ལྟུང་བྱེད་དུ་འགྱུར་རོ། །གཞན་
གྱི་བློས་ནི་མ་བྱིན་ལེན་གྱི་སྦོམ་པོར་འགྱུར་རོ། །གོས་ལས་གཞན་པའི་ཡོ་བྱད་སྤྱོད་
པ་ལ་ནི་ཉེས་བྱས་སོ། །བསམ་པ་གང་ཡང་རུང་བས་སྤྱོད་པ་ལ་ལྟུང་བྱེད་དུ་འགྱུར་
རམ་ཞེ་ན། གལ་ཏེ་གོས་སྤྱད་པའི་གཞི་དེས་དགེ་སློང་དེ་དགའ་བར་མི་འགྱུར་ན།
ཉེས་པར་འགྱུར་གྱི་གལ་ཏེ་བདག་གིས་སྤྱད་པའི་རྒྱུ་དེས་དགའ་བར་འགྱུར་རོ་སྙམ་
དུ་བསམ་པ་ཡོད་ན་ཉེས་པ་མེད་དོ། །བྱིན་པས་ཉེ་བར་འཚོ་བའི་ལྟུང་བྱེད་དོ། །
གསུམ་པ་གཞན་གྱི་ཚུལ་ཁྲིམས་ལ་གནོད་པའི་སྤྱི་དོན། ཁབ་ཏུ་མཛའ་བོ་
དང་ས་ལས་སྐྱེས་ཀུན་ཏུ་འཛིན་པ། དགེ་འདུན་ལྷག་མས་སྐུར་བའོ། །རྒྱུ་མཚན་
སོགས་དགེ་འདུན་ལྷག་མ་བཞིན་ལ་དངོས་པོ་དགེ་འདུན་ལྷག་མ་ཞེས་སྦྱར་རོ། །གཞུང་
དོན་ནི། གང་བྱས་ན་སྐུར་བ་འདེབས་པའི་ལྟུང་བྱེད་དུ་འགྱུར་ཞེ་ན། སྐུར་པ་འདེབས་
པར་འདོད་པས་དགེ་སློང་ཕ་རོལ་ལ་འདུ་ཤེས་བསྒྱུར་ཏེ་དགེ་འདུན་ལྷག་མས་སྐུར་
པ་བརྗོད་ན་ལྟུང་བྱེད་དུ་འགྱུར་རོ། །གསལ་པོར་མ་ཟད་བག་ཙམ་གྱི་དགེ་འདུན་
ལྷག་མས་སྐུར་ན་ཡང་ལྟུང་བྱེད་དོ། །སྐུར་པ་འདེབས་པའི་ལྟུང་བྱེད་དོ། །
བཞི་པ་འདོད་པ་ཀུན་ནས་བསླང་བ་གཞན་བསྟན་པའི་སྤྱི་དོན། མཉན་ཡོད་
དུ༑ དགེ་སློང་ཆོས་འདི་པ་ཞིག་ཤེས་བཞིན་མིན་པ་སྐྱེས་པ་མེད་པར་བུད་མེད་དང་
འགྲོན་ལམ་དུ་འགྲོ་བའོ། །རྒྱུ་མཚན་ཐུན་མོང་བ་དང་། ཁྱིམ་ཐབ་འཕྲོགས་པའོ།།
ཡན་ལག་ལ་བཞི་ལས། གཞི་ལ། ཡུལ་བུད་མེད་ཁྱིམ་པ་མོ་ལུས་རྟེན་རུང་ཐ་སྙད་

ཕྱེད་དང་ལྔ་ལྡན་རྫུ་འཕྲུལ་ཐོབ་པ་ཉེ་དུ་ཕན་འདོགས་པ་གསུམ་མིན་པའོ། །བདག་
ཉིད་གྲོགས་དང་མི་ལྡན་པ། ལམ་སའམ་ཆུ་ལ་བརྟེན་པ་རྒྱང་གྲགས་སུ་ལོངས་པ།
དུས་ཉི་མ་གཅིག་ཡིན་པ། ཀུན་སློང་རང་དགར་འགྲོ་བར་འདོད་པ། སྦྱོར་བ་རྩོམ་
པ༑ མཐའ་རྒྱང་གྲགས་ལས་འདས་པའོ། །གཞུང་དོན་ལ་གཉིས། རྣམ་གཞག་
དང་། ལྟུང་མེད་དོ། །དང་པོ་ནི། སྔར་ལམ་དུ་འགྲོ་བ་ལ་བུད་མེད་བྱེད་པ་པོར་
སྨྲས་པ་ལ། གང་ཡང་རུང་བ་ལ་བུད་མེད་བྱེད་པ་པོ་ཡིན་ནམ་ཞེ་ན། རང་དགར་
འགྲོར་འདོད་པས་བུད་མེད་དང་ལྷན་ཅིག་ལམ་དུ་འགྲོ་ན་ལྟུང་བྱེད་དུ་འགྱུར་རོ། །ལམ་
ཇི་སྲིད་དུ་འགྲོ་བ་ལ་ཞེ་ན། རྒྱང་གྲགས་རེ་རེར་འགྲོ་བ་ལ་ལྟུང་བྱེད་དོ། །རྒྱང་
གྲགས་དེའི་ཕྱེད་རེ་རེར་ནི་སྦྱོར་བའི་ཉེས་བྱས་རེ་རེར་འགྱུར། གཉིས་པ་ནི། དགེ་
སློང་ཕོངས་པ་ལ་བུད་མེད་ཀྱིས་དགེ་སློང་གི་སེལ་བྱེད་པ་ནི་མ་གཏོགས་སོ། །དགེ་
སློང་དེ་ལམ་ནོར་བ་བུད་མེད་ཀྱིས་ལམ་དུ་འབུད་པར་བྱེད་པ་ཡང་མ་གཏོགས་སོ།།
དགེ་སློང་ལམ་དུ་འགྲོ་མི་ནུས་པ་འཁྲིད་པའི་ཕྱིར་གྲོགས་བྱེད་པའི་བུད་མེད་ཀྱང་མ་
གཏོགས་སོ། །བུད་མེད་དང་ལྷན་ཅིག་འགྲོ་བའི་ལྟུང་བྱེད་དོ། །
བཅུ་པ་བརྒྱད་པ་ལ་ལྔ། ལམ་གྱི་གཞི་ལས་གྱུར་པ་དང་། ཆོ་གའི་དང་།
འཕྲལ་གྱི་བྱ་བའི་དང་། འཁྲུལ་བ་བསྐྱེད་པའི་དང་། བརྒྱུ་བ་དུས་མིན་པའི་འོ། །དང་
པོའི་སྤྱི་དོན། གླེང་གཞི་གསུམ་འདྲ། ཉེས་པ་དོན་མཐུན་རྐུན་མ་དང་འགྲོན་ལམ་
དུ་འགྲོ་བའོ། །རྒྱུ་མཚན་གཞན་གྱིས་སྐུར་བ་དང་། རང་ཡང་དེ་ལྟ་བུ་བྱེད་པར་
འགྱུར་བའོ། །ཡན་ལག་ལ་བཞི་ལས། གཞི་ལ། ཡུལ་ཁྱིམ་པ་སྐྱེས་པ་ཐ་སྙད་ལྔ་
ལྡན། རྐུན་མའམ་ཤོ་གམ་འདྲལ་བའི་ཚོང་པ་ཡིན་པ་ཕན་འདོགས་པ་པོ་མིན་པའོ།།
ལམ་ལ་སོགས་པ་རྣམས་སྔ་མ་བཞིན་ནོ། །གཞུང་དོན་ནི། གང་ལ་རྐུན་མ་དང་

ལྷན་ཅིག་འགྲོ་བའི་ལྟུང་བྱེད་དུ་འགྱུར་ཞེ་ན། གྲོང་འཇོམས་པར་བྱེད་པའི་ཆོམ་རྐུན་
པ་དག་གམ་ཤོ་གམ་འདྲལ་བའི་ཚོང་པ་དག་དང་ལྷན་ཅིག་འགྲོ་བ་ལའོ། །འདོད་
པས་ལམ་དུ་འགྲོ་བའོ་ཞེས་པ་ནས། མི་ནུས་པ་ཁྲིད་པའོ་ཞེས་པ་འདིར་ཡང་སྦྱར་
རོ༑ ༑ཟོལ་པ་གཡོ་སྒྱུས་ཐ་སྙད་བྱེད་པ་དག་དང་། བརྐུ་ཐབས་སུ་རབ་ཏུ་བྱུང་བ་
རང་རྟགས་རང་གིས་བླངས་པ་དང་། ལྷན་ཅིག་ལམ་དུ་འགྲོ་བ་ལ་ནི་རྒྱང་གྲགས་
རེ་རེར་ཉེས་བྱས་དང་། དེའི་ཕྱེད་ལ་ཉེས་བྱས་ཕྲ་མོར་འགྱུར་རོ། །རྐུན་མ་དང་
ལྷན་ཅིག་ལམ་དུ་འགྲོ་བའི་ལྟུང་བྱེད་དོ། །
གཉིས་པའི་སྤྱི་དོན། མཉན་ཡོད་དུ། མོའུ་གལ་གྱི་བུ་ཆེན་པོ་བག་ཆགས་
མ་བྱང་བས་སོ་སོར་མ་བརྟགས་པ། གང་ཟག་ལོ་ཉི་ཤུ་མ་ལོན་པར་རྫོགས་པར་བྱས་
པའོ། །རྒྱུ་མཚན་སྡོམ་པ་སྐྱེ་བའི་རྟེན་མིན་པས་སྡོམ་པ་མི་སྐྱེ་བ་དང་། མ་དད་པ་
སོགས་ཡུལ་དངོས་པོ་དང་རྟགས་དང་བསམ་པ་སྡོམ་པ་སྐྱེ་བའི་རྟེན་དུ་མ་གྱུར་པ་དང་།
སྐྱེ་བའི་བར་ཆད་གཞན་དང་མི་ལྡན་པའོ། །བདག་ཉིད་མཁན་པོ་བྱེད་པ་ཡིན་པ།
ཀུན་སློང་བསྙེན་པར་རྫོགས་པར་བྱེད་འདོད་པ། སྦྱོར་བ་རྩོམ་པ། མཐའ་བརྗོད་
པ་གསུམ་པ་རྫོགས་པའོ། །ཁོ་ཉིད་ལོ་ལོན་པ་ལ་སྐྱེ། མ་ལོན་པ་ལ་མི་སྐྱེ་བར་བཅའ་
བ་ཅི་ཞེ་ན། ལོན་པ་ལ་ཚ་གྲང་གཏོགས་པ་གཞན་གྱི་ཚིག་གི་སྐབས་བཟོད་པ་དང་།
གཉེན་པོ་བསྟེན་ནུས་ཡོད་ལ་མ་ལོན་པ་ལ་མེད་པའི་ཕྱིར་རོ། །
གཞུང་དོན་ལ་གསུམ། ཡན་ལག་གི་མཚན་ཉིད། བསླབ་བྱ། ཞར་ལ་
སྡོམ་པ་སྐྱེ་འཇིག་གི་དུས་བསྟན་པའོ། །ལྟུང་བྱེད་འདིའི་བྱེད་པ་པོ་གང་ཞེ་ན། ཤེས་
གཙོའོ། །གང་ལ་ཞེ་ན། བསྙེན་པར་རྫོགས་པར་བྱ་བ་ལོ་ཉི་ཤུ་མ་ལོན་པ་ཉིད་ལ་
དེར་འདུ་ཤེས་པ་ཉིད་གཙོ་བོར་བྱེད་པ་པོ་ཡིན་ནོ། །ཡན་ལག་གང་གིས་བསྙེན་པར་

རྫོགས་པར་བྱས་ན་བྱེད་པ་པོ་ཡིན་ཞེ་ན། མཁན་པོ་ཉིད་ཀྱིས་བསྙེན་པར་རྫོགས་
པར་བྱེད་པ་ལ་ལྟུང་བྱེད་དོ། །དགེ་འདུན་ལའང་ཉེས་བྱས་སུ་འགྱུར་རོ། །གཉིས་
པ་ནི། མཁན་པོ་དེས་བསྙེན་པར་རྫོགས་པར་བྱ་བ་དེ་ལ་ལོ་ཉི་ཤུ་ལོན་པ་ཉིད་མི་དྲི་
བར་མི་བྱའོ། །མཁན་པོ་ལས་གཞན་བསྙེན་པར་རྫོགས་པར་བྱེད་པ་དག་གིས་ཀྱང་
དེ་ལ་ལོ་ཉི་ཤུ་ལོན་པ་ཉིད་མི་དྲི་བར་མི་བྱའོ། །དགེ་འདུན་དུ་གྱུར་བའི་དགེ་སློང་
དག་གིས་བསྙེན་པར་རྫོགས་པར་བྱ་བ་དེ་ལོ་ཉི་ཤུ་ལོན་པར་ངེས་པར་མི་ཤེས་པ་དེ་
བསྙེན་པར་རྫོགས་པར་མི་བྱའོ། །བསྙེན་པར་རྫོགས་པར་བྱེད་པ་དག་གིས་ལོ་མ་
ལོན་པར་ཤེས་སམ་ཡིད་གཉིས་ཟའམ་མ་དྲིས་སམ་མ་བརྗོད་པས་རྣམ་པ་ཐམས་ཅད་
དུ་མ་ལོན་པར་ཤེས་སུ་ཟིན་ཀྱང་། གང་ཟག་ལོ་ཉི་ཤུ་ལོན་པ་ལ་བསྙེན་པར་རྫོགས་
པ་འཆགས་སོ། །ལོ་ཉི་ཤུ་ལོན་པའི་ཞིང་ཉིད་ལ་ཉམས་པར་བྱ་བར་མི་ནུས་པའི་
ཕྱིར་རོ། །ལོ་ལོན་པ་ལས་ཅིག་ཤོས་མ་ལོན་པ་ལ་ནི་རང་དང་རྫོགས་པར་བྱེད་པ་
དག་གིས་ལོ་ཉི་ཤུ་ལོན་པ་ཉིད་དུ་འདུ་ཤེས་ན་བསྙེན་པར་རྫོགས་པ་འཆགས་སྟེ། འདི་
ལ་འདུ་ཤེས་གཙོ་ཆེར་བྱེད་པ་པོ་ཡིན་ནོ། །མཁན་པོ་ལ་སོགས་པས་ལོ་གྲངས་མི་
ཤེས་པ་དང་། ལོ་ཚིགས་མི་དྲན་པ་དང་། ལོ་ལོན་མ་ལོན་ཡིད་གཉིས་ཟ་བ་དག་
ལ་ཡང་ཁོ་ཉིད་ཀྱིས་ལོན་པར་ཤེས་ན་འཆགས་ཏེ། བསམ་པའི་དབང་གིས་ཀྱང་
སྡོམ་པའི་ཞིང་ཉིད་མཐོང་སྟེ། དཔེར་ན་དགེ་བའི་རྩ་བ་ཕྱིར་འབྱོར་བ་ལྟ་བུའོ། །འཇིག་
དུས་ནི་ལོ་ཉི་ཤུ་མ་ལོན་པར་ཤེས་ན་ནི་སྡོམ་པ་ཆགས་པ་དེ་ཞིག་གོ །ཐམས་ཅད་
དུ་ཞིག་གམ་ཞེ་ན། གལ་ཏེ་ལོ་ཉི་ཤུ་མ་ལོན་པར་འདུ་ཤེས་དེ་སྐྱེས་པ་ན། ལོ་ཉི་
ཤུ་མ་ལོན་པའི་ཞིག་གི་དེའི་ཚེ་ལོན་ན་མ་ལོན་པར་འདུ་ཤེས་ན་མི་འཇིག་གོ །དེས་
ན་བསམ་པ་ཙམ་གྱིས་ཀྱང་སྡོམ་པ་གཏོང་བ་སྣང་ཏེ། དཔེར་ན་དགེ་བའི་རྩ་བ་ཆད་

པའི་ཕྱིར་རོ་ཞེས་བྱ་བ་ལྟ་བུའོ། །དེའི་ཚེ་ལོ་ཉི་ཤུ་ལོན་པ་བརྩི་བ་དེ་བཙས་ནས་སམ་
མངལ་དུ་ཞུགས་ནས་བརྩི་བར་བྱ་ཞེ་ན། མངལ་ན་གནས་པའི་ཟླ་བ་དག་དང་བཤོལ་
གྱི་ཟླ་བ་དག་དང་བཅས་ཏེ་ལོ་ཉི་ཤུ་ལོན་པར་བརྩི་བར་བྱའོ། །བསྙེན་པར་རྫོགས་
པར་བྱེད་པའི་ཚེ་ནི་བརྩི་བར་མི་བྱ་ལ། གལ་ཏེ་བརྩི་ན་བསྙེན་རྫོགས་འཆགས་ལ།
བྱེད་པ་དག་ལ་འགལ་ཚབས་ཅན་དུ་འགྱུར་རོ། །མ་ལོན་པར་བསྙེན་པར་རྫོགས་
པར་བྱེད་པའི་ལྟུང་བྱེད་དོ། །
གསུམ་པ་འཕྲལ་གྱི་བྱ་བའི་གཞི་ལས་གྱུར་པ་ལ་ལྔ། བྱ་བ་ངན་པས་བརྐོ་
བ་ལས་གྱུར་པ་དང་། ཟས་ཀྱི་བྱ་བ་ཚུལ་མིན་པ་ལས་དང་། རང་གི་བྱ་བ་ལ་སྦྱོར་
བ་སྤོང་བ་ལས་དང་། གཞན་གྱི་བྱ་བ་ལ་གནོད་པ་ལས་དང་། སངས་རྒྱས་དང་
དགེ་འདུན་གྱི་བྱ་བ་ལ་མ་གུས་པ་ལས་སོ། །དང་པོའི་སྤྱི་དོན། མཉན་ཡོད་དུ། དྲུག་
སྡེ༑ དགེ་སྦྱོང་གི་ཚུལ་མིན་པ། རྒྱུ་མཚན་དོན་དང་བྱ་བ་མང་བ་སྲོག་ཆགས་ལ་
གནོད་པ་སོགས། ཡན་ལག་ལ་བཞི་ལས། གཞི་ལ། དངོས་པོ་ས་ཡིན་པ་སྲ་བ་
དང་འབྲེལ་བ་སོར་བཞི་ཡན་ཆད་ཀྱི་ཚད་དུ་ལོངས་པ་འཐས་པར་གནས་པའོ། །བདག་
ཉིད་རྫུ་འཕྲུལ་གྱི་སྐབས་དང་བར་ཆད་དང་ལྡན་པ་དང་དོན་ཁྱད་པར་ཅན་བསྒྲུབ་པའི་
གནས་སྐབས་གསུམ་མིན་པའོ། །ཀུན་སློང་བརྐོ་བར་འདོད་པ། སྦྱོར་བ་རང་ངམ་
བསྐོས་པས་རྩོམ་པ་མཐའ་སོར་བཞི་ཙམ་ས་ལས་ཕྲལ་བའོ། །འདིའི་ཚད་ལ་ཁ་ཅིག་
འབྱོར་གང་ཙམ་ཡིན་ཟེར། ཁ་ཅིག་སེན་གང་ཙམ་ཡིན་ཏེ། སྡེ་པ་བཞིའི་ཐུན་མོང་
གི་ལུང་གཞུང་ཤིང་གི་སོ་སོ་ཐར་པ་ནས་བཤད་ཟེར། གཞུང་འགྲེལ་ལས། སྦྱར་
གང་ཙམ་ལ་བཤད་དོ། །
གཞུང་དོན་ལ་གཉིས། རྣམ་གཞག་དང་། ལྟུང་མེད་དོ། ། དང་པོ་ལ་གཉིས།

ཡན་ལག་གི་མཚན་ཉིད་དང་། སེལ་བའོ། །དང་པོ་ལ་གསུམ་ལས། མདོར་བསྟན་
ནི༑ གང་ལས་བརྐོ་བའི་ལྟུང་བྱེད་དུ་འགྱུར་ཞེ་ན། རང་གིས་བརྐོ་པའམ། གཞན་
བརྐོར་བཅུག་པ་ལ་ལྟུང་བྱེད་དུ་འགྱུར། ཅི་ཞིག་བརྐོའམ་བརྐོར་བཅུག་པ་ལ་འགྱུར་
ཞེ་ན། སའི་རང་བཞིན་གྱིས་ཡིན་གྱི། བྱེ་མ་དང་རྡོ་ཐལ་གྱི་རྒྱུ་ལ་སོགས་པ་མ་
ཡིན་ནོ། །གཉིས་པ་རྐྱེན་ཁྱད་པར་ཅན་ལ་ལྟུང་བ་མེད་པ་ནི། ཐམས་ཅད་དུ་བརྐོའམ་
བརྐོར་བཅུག་པ་ལ་ལྟུང་བར་འགྱུར་རམ་ཞེ་ན། དགེ་སློང་ལག་གི་བླས་རྒྱུ་སྐར་གྱི་
སྦྱོར་བས་གཙུག་ལག་ཁང་གི་ཐིག་ལ་སོགས་པ་འདེབས་པའི་དུས་ཡོལ་དུ་མི་རུང་
ཞིང་རུང་བ་བྱེད་པ་བསྙེན་པར་མ་རྫོགས་པ་མེད་ན། དེའི་ཚེ་ཐུར་མ་སོར་བཞི་ཙམ་
གྱི་ཚད་ས་ལ་འཛུགས་པ་ནི་མ་གཏོགས་ཏེ། དེ་ལ་ཉེས་པ་མེད་དོ། །གསུམ་པ་རྒྱས་
བཤད་ནི། སའི་ས་ཇི་ལྟ་བུ་ཞེ་ན། གལ་ཏེ་འཐས་པར་གནས་པའི་རང་བཞིན་ཅན་
གྱི་ས་ཡིན་ན་དེ་བརྐོའམ་བརྐོར་བཅུག་ན་དངོས་གཞིའོ། །གལ་ཏེ་རང་བཞིན་གྱིས་
འཐས་པ་མིན་ན་ཉེས་བྱས་སོ། །འོ་ན་རང་བཞིན་དུ་འཐས་མ་འཐས་དེ་གང་ཞེ་ན།
སྔ་མ་རང་བཞིན་གྱིས་འཐས་པ་ཤོས་ནི་དང་པོ་འཐས་པ་ལས་ཞིག་པའི་ཡན་ལག་
རྣམས་ཟླ་བ་གསུམ་ལོན་པའི་འཐས་པའོ། །དུས་ཐམས་ཅད་དུ་ཡུན་དེ་ཙམ་གྱིས་
འཐས་པར་འགྱུར་རམ་ཞེ་ན། གལ་ཏེ་ཆར་ཆུ་ཞོད་དེ་ཡང་ཡང་ཆར་བབ་ན་རང་
བཞིན་གྱིས་འཐས་པ་ཡིན་ནོ། །ཆར་ཆུ་ཞོད་པ་ལས་གཞན་གྱི་ཚེ་ན་ཟླ་བ་དྲུག་ལོན་
པ་ཉིད་རང་བཞིན་གྱིས་འཐས་པ་ཡིན་ནོ། །རྩིག་པ་ནི་ས་ཉིད་མིན་པར་ཤེས་པར་
མི་བྱ་བར་ས་ཉིད་ཡིན་ནོ། །འདིས་ནི་ཁང་ཐོག་ཀྱང་ས་ཡིན་པར་ཤེས་པར་བྱས་
སོ༑ ༑ས་དང་བྱེ་མ་སོགས་རིགས་མི་མཐུན་པ་འདུས་པ་དག་ལ་ནི་སྲ་བ་ལ་སོགས་
པའི་རྫས་གང་གི་ཤས་ཆེ་བས་འདུས་པའི་མཚན་ཉིད་རབ་ཏུ་དབྱེ་ཞིང་ཁས་བླང་བར་

བྱའོ། །རྒྱུ་མཚན་དེའི་ཕྱིར་རྫས་རིགས་མི་མཐུན་ཉུང་ངུ་གཞན་ཡོད་པའི་རྫས་ལ་
ནི་གང་ཕལ་ཆེ་བ་ཉིད་དུ་རྣམ་པར་བཞག་སྟེ། སའི་ཚོགས་བྱེ་མ་དང་འདྲེལ་བ་ལ་
ཡང་ས་ཕལ་ཆེ་ན་ས་ཉིད་དུ་བཞག་ལ་བྱེ་མ་ཕལ་ཆེ་ན་དེ་ཉིད་དུ་གཞག་གོ །གཉིས་
པ་སེལ་བ་ནི། ས་མེས་ཚིག་པ་ཉིད་ནི་སའི་རང་བཞིན་ལས་ཉམས་པ་ཉིད་ཡིན་ནོ།།
འདམ་རྫབ་ཏུ་གྱུར་པའི་ཉམས་པ་ཉིད་ལ་ནི་བརྐོའམ་བརྐོར་བཅུག་ན་ཕྱེད་ཉིད་དེ་ཉེས་
བྱས་སོ། །ས་ཞག་དང་ངོགས་དང་རྩིག་པ་དང་དེའི་སྐྱང་ནུལ་གྲུགས་པ་དག་ཀྱང་
ཕྱེད་ཉིད་དེ་ཉེས་བྱས་སོ། རྡོ་ཐལ་རྒྱུ་རྡོ་རྒྱུས་དང་བྱེ་མ་ལ་སོགས་པ་ཤས་ཆེ་བ་ཡང་
ཕྱེད་ཉིད་དོ། །བྱ་བ་དག་བྱེད་པ་ཡང་ཕྱེད་ཉིད་དོ། །དེ་གང་ཞེ་ན། ས་ལ་ཕུར་པ་
བཏབ་པ་འབྱིན་པ་དང་། ས་ལ་མཛུབ་མོས་རི་མོ་འདྲེན་པ་དང་། སའི་ཕྱེ་མ་འདྲེས་
པའི་ལྕི་བ་འགོགས་པ་དང་། འདམ་མེར་མེར་པོ་བསྐྱོད་པ་དང་། འདམ་རྫབ་དེ་
དང་འབྲེལ་བའི་ཕྲུ་བ་ལ་སོགས་པ་འདེགས་པ་དང་། རྩིག་པ་སོགས་འཇིག་པར་བྱེད་
པའི་བདག་ཉིད་ཀྱི་ཚར་སྒོའི་རྫས་འབྲུལ་བར་བྱེད་པ་དག་ཀྱང་ཕྱེད་ཉིད་དོ། བསམ་
པ་གང་ཡང་རུང་བས་ཕུར་བ་འབྱིན་པ་སོགས་བྱེད་ན་ལྟུང་བར་འགྱུར་རམ་ཞེ་ན།
ཕུར་པ་འབྱིན་པ་ལ་སོགས་པ་འདིར་ས་གཞིག་པའི་བློ་དང་ལྡན་ན་ཉེས་བྱས་ལ་སོགས་
པ་དེའོ། །དེས་ན་འདིར་ཡང་ཤེས་གཙོའོ། །གཉིས་པ་ལྟུང་མེད་ནི། གཞིག་བསམ་
མེད་པ་ལ་ལྟུང་བ་མེད་པ་དེའི་ཕྱིར་བཟང་བ་དང་ཤོད་དགོད་པ་ལ་སོགས་པའི་བསམ་
པས་ས་འཇིག་པ་ལ་ལྟུང་བ་མེད་དོ། །ས་བརྐོ་བའི་ལྟུང་བྱེད་དོ། །
གཉིས་པ་ཟས་ཀྱི་བྱ་བ་ཚུལ་མིན་པར་གྱུར་པ་ལ་བཞི། བསླབ་བྱ། རྣམ་
གཞག །ལྟུང་མེད། སྡོམ་རྒྱུན་ཐ་དད་ལ་ལྟུང་བ་ཐ་དད་པར་བསྟན་པའོ། །སྦྱིན་
བདག་གིས་བསྟབས་སུ་ཟིན་ཀྱང་ཧ་ཅང་བླང་བར་མི་བྱའོ། །མགྲོན་དུ་བོས་པའི་

ཁྱིམ་དུ་གདུགས་ཚོད་ལ་བབ་པོ་ཞེས་བསྐུལ་བ་དེ་མེད་ན་མ་བསྐུལ་བར་ཡང་འགྲོར་
རུང་ངོ་། །མགྲོན་དུ་བོས་པའི་ཁྱིམ་དུ་ཕྱིན་པ་ན་གདུགས་ཚོད་དུས་ལས་ཡོལ་དུ་
བྱེད་ན། དགེ་སློང་རང་གིས་སྦྱིན་བདག་ལ་གདུགས་ཚོད་བྲིམས་ཤིག་ཅེས་བསྒོ་
བ་ཡང་རུང་ངོ༌། །བཅོམ་ལྡན་འདས་ཀྱིས་གསོལ་བ་འབའ་ཞིག་དང་། གསོལ་བ་
གཉིས་དང་། གསོལ་བཞིའི་ལས་ལ་སོགས་པ་གསུངས་པའི་ཚིག་འབྲུ་དེ་ཉིད་མིན་
པ་འཇིག་རྟེན་གྱི་ཐ་སྙད་ཀྱི་ཚིག་ལ་གུས་པར་ཏེ་གཅིག་ཏུ་འཆེལ་བར་མི་བྱ་བར་ཡུལ་
དུས་གང་དུ་གོ་ཞིང་བདེ་བར་བསྒྱུར་ཏེ་སྨྲས་རུང་ངོ་། །སྔགས་ཚིག་རྣམས་ལ་གུས་
པར་བྱའོ། །དགེ་སློང་གིས་སོ་སོ་ཐ་དད་པར་མགྲོན་དུ་བོས་པ་བདག་གིར་བྱའོ། །དགེ་
འདུན་སྤྱན་དྲངས་པའི་ཚེ་གང་ཟག་གིས་ཁས་བླང་བར་མི་བྱ་སྟེ། མགྲོན་བོས་གཉིས་
པ་བཀག་པའི་ཕྱིར་སྙམ་དུ་དོགས་པ་བསལ་བའི་ཕྱིར་དགེ་འདུན་དང་བཅས་ཏེ་མགྲོན་
དུ་བོས་པ་ཡོད་ན་ཡང་གང་ཟག་གིས་ཁྱིམ་གཞན་དུ་ཁས་བླངས་པ་ལ་ཉེས་པ་མེད་
དོ༑ ༑དགེ་འདུན་ནམ་གང་ཟག་ཇི་སྲིད་འཚོའི་དུས་ཐམས་ཅད་དུ་མགྲོན་དུ་བོས་
པ་ཡང་བདག་གིར་བྱའོ། །གཉིས་པའི་སྤྱི་དོན། སེར་སྐྱར། དྲུག་སྡེ། ལྟོ་འདུན་
མགྲོན་དུ་བོས་པའི་ཟས་ཧ་ཅང་བླང་བོ། རྒྱུ་མཚན་སྦྱིན་བདག་ལ་གནོད་པ་དང་རང་
འདོད་ཞེན་ཆེ་བ་སོགས། ཡན་ལག་ལ་བཞི་ལས། གཞི་ལ། ཡུལ་ཁྱིམ་པ་ཆོས་
ལྔ་ལྡན། དངོས་པོ་དུས་རང་གི་བཟའ་བའམ་བཅའ་བ་རུང་ཚད་ལྡན། སྦྱིན་བདག་
དེ་ཉིད་ཀྱི་ཡིན་པ། བདག་ཉིད་མགྲོན་དུ་བོས་པ་དང་། ཕྱིས་མ་བོས་པ་དང་། ནད་
པ་མིན་པའོ། །དུས་བཤམས་པ་ཟོས་པའི་འོག་ཡིན་པ། ཀུན་སློང་རིང་དུ་འདུག་
སྟེ་ཟར་རྩོམ་པ། མཐའ་མགུལ་དུ་མིད་བའོ། །
གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། གང་བྱས་ན་

མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་དུ་འགྱུར་ཞེ་ན། ཟོས་ན་ལྟུང་
བྱེད་དུ་འགྱུར། གང་ལས་ན། སྦྱིན་པ་བོའམ་སྦྱིན་བདག་གིས་ཁྱེད་དུས་འདི་སྲིད་
དུ་མགྲོན་དུ་གཉེར་ཞེའམ་ཁྱོད་རྟག་ཏུ་མགྲོན་དུ་གཉེར་རོ་ཞེས་དུས་ངེས་པར་བྱས་
པའི་ཚིགས་རྣམ་པར་བཞག་པ་མེད་པར། སྤྱིར་ཇི་ཙམ་ཐེགས་པ་འདེགས་ཞེས་པ་
ལྟ་བུའི་མགྲོན་དུ་གཉེར་བ་དགག་པ་ཆེ་བ་དང་ལྡན་པ་ཕྱིར་ལྡོག་པ་བསལ་པ་དང་ལྡན་
པ་ལས་སོ། །ཁྱད་པར་ཇི་ལྟ་བུ་ལས་ན། དེའི་ཕྱིས་ཚིགས་རྣམ་པར་བཞག་པ་མེད་
པ་ལས་གཞན་ངེས་པར་བྱས་པ་དང་། ཉིན་རེ་བཞིན་དུ་ཡང་དང་ཡང་དུའམ་དུས་
ཀྱི་སྟེ། བསམ་པ་ཤས་ཆེན་པོས་ནན་གྱིས་སོ། །དུས་ནམ་གྱི་ཚེ་ན། ཟླ་བ་བཞི་ལ་
ཡོངས་སུ་རྫོགས་པའི་འོག་ཏུའོ། །དེ་ཡང་ཇི་ཙམ་ཐེགས་ཚད་ཅེས་པའི་དབང་དུ་
བྱས་ལ། ཞག་དང་ཟླ་བ་དང་ལོ་ཇི་ཙམ་ཐེགས་ཚད་ཟེར་ནའང་དེ་དག་བཞི་བཞི་
ཡིན་གསུང་ངོ་། །དངོས་པོ་གང་ན་ཟས་བཤམ་པའོ། །གཉིས་པ་སེལ་བ་ནི། ཟན་
གྱི་ཕྱིར་འགྲོ་བའི་རྣམ་པར་རིག་བྱེད་ལ་ནི་ཉེས་བྱས་སོ། །གསུམ་པ་ལྟུང་མེད་ནི།
ནད་པའི་ཕྱིར་ཟླ་བ་བཞི་ལས་ལྷག་པའི་ཟས་ལུས་ངག་གི་རིག་བྱེད་ཀྱིས་བསྒྲུབ་པ་ལ་
ནི་ལྟུང་བ་མེད་དོ། །སྦྱིན་བདག་ཉེ་དུ་ལས་ཀྱང་བླངས་ཏེ་ཟོས་པ་ལ་ནི་ཉེས་པ་མེད་
དོ༑ ༑བཞི་པ་སྡོམ་རྒྱུན་ཐ་དད་ལ་ཉེས་པ་ཐ་དད་པར་བསྟན་པ་ནི། སྔར་སྦྱིན་བདག་
གིས་དགེ་སློང་ལ་ཁྱོད་ཅི་དགོས་པ་ཁོ་བོའི་ཁྱིམ་ནས་སྦྱིན་ནོ་ཞེས་བསྟབས་པ་ལས།
དགེ་སློང་དེ་ཡང་རྣམ་པར་འཁྱམས་ཏེ་བབས་ཤིང་ཡང་བསྙེན་པར་རྫོགས་པ་ལས་
རབ་ཏུ་བྱུང་བ་སྔ་མ་ནི་ཐ་དད་པ་ཡིན་པས་དེའི་ཆོ་ག་སྔ་མ་ལ་བརྟེན་ནས་དེ་ལས་ཟས་
ཟོས་ན་ཁ་ན་མ་ཐོ་བར་འགྱུར་རོ། །ཁ་ན་མ་ཐོ་བ་ཅིར་འགྱུར་ཞེ་ན། འཁྱམས་
པའི་འོག་ཏུ་བསོད་པ་སློང་པ་ལ་སོགས་པ་དེ་ནི་སྦྱིན་བདག་གིས་མ་བསྟབས་པར་ཟས་

བསོད་པ་སློང་བའི་ཉེས་པར་བྱེད་པ་ཉིད་ཡིན་ནོ། །སྦྱིན་བདག་གིས་ཚིགས་རྣམ་
པར་བཞག་པ་མེད་པར་མགྲོན་དུ་གཉེར་བ་ན་ཟླ་བ་བཞི་མ་ཚང་པའི་མདུན་རོལ་ཏུ་
ཡང་དངོས་པོ་གང་གིས་མ་བསྟབས་པ་དེ་སློང་ངམ་ཟ་ན་མ་བསྟབས་པའི་ཉེས་པ་བྱེད་
པ་ཡིན་ནོ། །མགྲོན་དུ་གཉེར་བ་ལས་རིང་དུ་འདུག་པའི་ལྟུང་བྱེད་དོ། །
གསུམ་པ་རང་གི་བྱ་བ་སྦྱོར་བ་སྤོང་བ་ལས་གྱུར་པ་ལ་སྤྱི་དོན། ཁབ་ཏུ།
དྲུག་སྡེ་བཀའ་དང་བསླབ་པ་ལ་མ་གུས་པ། རྒྱུ་མཚན་ཡུལ་དེ་ལ་གནོད་པ་དང་མ་
དད་པ་སོགས། ཡན་ལག་ལ་བཞི་ལས། གཞི་ལ། ཡུལ་དགེ་སློང་ཆོས་དྲུག་ལྡན་
འདུལ་བའི་བྱ་བ་མངོན་པར་ཤེས་པ་དང་། བསླབ་པ་ལ་ཉེ་བར་འཇོག་པ་པོ་ཡིན་
པ༑ དངོས་པོ་འདུལ་བར་གཏོགས་པའི་བསླབ་པ་ཡིན་པ། ཀུན་སློང་སྤོང་པའི་
ཚིག་སྨྲ་བར་འདོད་པ། སྦྱོར་བ་ངག་དྲུག་ལྡན་གྱིས་མི་ཤེས་པ་ཉིད་སྒྲོགས་པ། མཐའ་
དོན་གོ་བའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད། བསླབ་པ་
ལ་ཉེར་འཇོག་སྤོང་བའི་ལྟུང་བྱེད་འདིའི་བྱེད་པ་པོ་གང་ཞེ་ན། ཤེས་གཙོའོ། །གང་
ལ་ཞེ་ན། འདུལ་བར་གཏོགས་པའི་བསླབ་པ་མངོན་པར་ཤེས་པ་ཉིད་ལའོ། །གང་
ལ་མངོན་པར་ཤེས་པ་ཞེ་ན། ལྟུང་བ་འབྱིན་པ་པོ་རང་ལ་བསླབ་པ་སྨྲ་བ་པོ་ལའོ།།
དེས་གང་ལ་མངོན་པར་ཤེས་པ་ཞེ་ན། འདུལ་བར་གཏོགས་པའི་བསླབ་པ་མངོན་
པར་ཤེས་པ་ལའོ། །གང་ལ་དེ་བྱེད་པ་པོ་ཡིན་ཞེ་ན། གོ་བར་བྱེད་པའི་དགེ་སློང་
གིས་ལྟུང་བ་འབྱིན་པར་བྱེད་པ་ཁྱོད་ཀྱིས་འདུལ་བ་ནས་གསུངས་པའི་བསླབ་པ་འདི་
ལ་བསླབ་པར་བྱའོ། །ཞེས་བརྗོད་པ་ནའམ། མོས་པར་བྱས་པའི་བསྒོ་བ་ན་ཁོ་བོ་
བསླབ་པ་འདི་ལ་མི་སློབ་པོ་ཞེས་ཟེར་ཞིང་། དེའི་རྒྱུའི་དངོས་པོ་སྡེ་སྣོད་འཛིན་པ་
ལ་འདྲི་བའི་བར་དུའོ། །ཞེས་པ་དེས་དགེ་སློང་བདག་ཉིད་ལ་གོ་བར་བྱེད་པ་ལ་མི་

ཤེས་པ་བྱིས་པ་གླེན་པ་མི་གསལ་བ་མི་མཁས་པ་ཁྱོད་ཀྱི་ཚིག་གིས་མི་སློབ་བོ་ཞེས་
སྒྲོག་པར་བྱེད་པའི་ཚིག་བརྗོད་ན་ལྟུང་བྱེད་དུ་འགྱུར་རོ། །ཡང་དག་པར་དེ་དག་
ཡིན་ན་ལྟུང་བ་མེད་དོ་ཞེས་གསུངས་པ་ནི་སྤོང་བའི་བློ་མེད་པའི་ཕྱིར་ཡིན་གྱི། སྐྱོན་
ནས་སྨྲ་བའི་ལྟུང་བ་མེད་པ་ནི་མིན་ནོ། །གཉིས་པ་སེལ་བ་ནི། མདོ་སྡེ་ལས་གསུངས་
པའི་བསླབ་པ་མངོན་པར་ཤེས་པའི་སྨྲ་བ་པོས་ཁྱོད་ཀྱིས་འདི་ལ་བསླབ་པར་བྱའོ་ཞེས་
བསྟན་པ་ན། སྨྲ་བ་པོ་མདོ་སྡེའི་བསླབ་པ་མངོན་པར་ཤེས་པར་ཤེས་བཞིན་དུ་སྔར་
ལྟར་མི་ཤེས་པ་ཉིད་སྒྲོག་པའི་ཚིག་བརྗོད་ན་ཉེས་བྱས་ཀྱི་བྱེད་པ་པོ་ཡིན་ནོ། །བསླབ་
པ་ལ་ཉེ་བར་འཇོག་པ་སྤོང་བའི་ལྟུང་བྱེད་དོ། །
བཞི་པ་གཞན་གྱི་བྱ་བ་ལ་གནོད་པ་ལས་གྱུར་པ་ལ་གཉིས་ལས། རྩོད་པ་
ལ་གནོད་པའི་སྤྱི་དོན། མཉན་ཡོད་དུ། ཉེར་དགའ། ཤ་གླན་པའི་བསམ་པ། ཉན་
་རྣ་བྱེད་པའོ། །རྒྱུ་མཚན་འཐབ་རྩོད་ཀྱི་རྒྱུར་འགྱུར་བ་དང་། དེ་དག་ལ་གནོད་པ་
སོགས། ཡན་ལག་ལ་བཞི་ལས། གཞི་ལ། ཡུལ་དགེ་སློང་ཆོས་དྲུག་ལྡན་བདག་
ཉིད་དང་རྩོད་པའི་ཕྱིར་གྲོས་བྱེད་པ་པོ་གཉིས་ཡན་ཆད་ཡིན་པ། དངོས་པོ་བདག་
ཉིད་དང་རྩོད་པ་བཞི་པོ་གང་རུང་ཡིན་པ། ཀུན་སློང་ཞི་བར་འདོད་པ་མིན་པ་ཉན་
པར་འདོད་པ། སྦྱོར་བ་ཉན་པར་རྩོམ་པ། མཐའ་ཚིག་ཐོས་ཤིང་དོན་གོ་བའོ། །གཞུང་
དོན་ལ་གཉིས། རྣམ་གཞག་དང་། བསླབ་བྱའོ། །དང་པོ་ལ་གཉིས་ལས། ཡན་
ལག་གི་མཚན་ཉིད་དམིགས་བསལ་བ་དང་བཅས་པ་ནི། གང་བྱས་ན་ཉན་ན་བྱེད་
པའི་ལྟུང་བྱེད་དུ་འགྱུར་ཞེ་ན། རྒོལ་བ་དང་ཕྱིར་རྒོལ་བའི་དགེ་སློང་དག་རྩོད་པར་
གྱུར་པ་ན། རྩོད་པ་དེ་དགེ་སློང་དག་དང་གྲོས་བྱེད་པ་ན། འདི་དག་ཇི་སྐད་ཟེར་
བ་བདག་གིས་ཉན་ཏེ་དེ་ལྟར་དེ་ལྟ་བུར་སྟ་གོན་བྱའོ་སྙམ་ན་རྐྱེན་དེ་ཉིད་ཀྱིས་མཉན་

པའི་ཕྱིར་བཞབས་ཏེ་རྣ་བ་གཏོད་ན་ལྟུང་བྱེད་དུ་འགྱུར་རོ། །རྣ་བ་གཏོད་པ་ཐམས་
ཅད་ལ་འགྱུར་རམ་ཞེ་ན། རྩོད་པ་དེ་ཉེ་བར་ཞི་བར་འདོད་པས་རྣ་བ་གཏོད་པ་ནི་
མ་གཏོགས་སོ། །གནས་སྐབས་གང་ལ་ལྟུང་བ་ཅིར་འགྱུར་ཞེ་ན། གྲོས་བྱེད་པའི་
སྒྲ་ཙམ་ཐོས་པ་ལ་ནི་ཉེས་བྱས་སོ། །སྒྲའི་དོན་གོ་བ་ལ་ནི་ལྟུང་བྱེད་ཀྱི་དངོས་གཞིར་
འགྱུར་རོ། །གཉིས་པ་ཀུན་སློང་གི་མཚན་ཉིད་ནི། དོན་གང་ཡང་རུང་བས་གོ་ན་
དངོས་གཞིར་འགྱུར་རམ་ཞེ་ན། གལ་ཏེ་འཁྲུག་ལོང་བྱ་བ་ལ་གཞོལ་བས་དོན་གོ་
ན་དངོས་གཞིའོ། །དང་པོ་ཀུན་སློང་མེད་ཀྱང་དོན་གཞན་གྱི་དབང་ཉིད་ཀྱིས་གྲོས་
བྱེད་པའི་གནས་སུ་སོན་ཅིང་འདི་ན་དགེ་སློང་དག་གྲོས་བྱེད་དོ་སྙམ་དུ་ཤེས་ལ། ཤེས་
པའི་འོག་ཏུ་རྐང་པ་དང་སེ་གོལ་དང་ལུད་པའི་སྒྲ་དག་གིས་གྲོས་བྱེད་པ་དག་ལ་གོ་
བར་མི་བྱེད་ན། ངེས་པར་ལྟུང་བ་འབྱིན་པ་ཉིད་དུ་འགྱུར་ཏེ། གལ་ཏེ་ནོར་བ་དང་
རྩོད་པ་ཞི་བར་འདོད་པ་ནི་མ་གཏོགས་སོ། །གཉིས་པ་བསླབ་བྱ་ནི། འཐབ་བཅུག་
འཐབ་མོ་སྦྱར་བར་མི་བྱའོ། །འཐབ་མོ་བྱེད་པ་ཉན་པར་མི་བྱའོ། །འཐབ་མོ་དེ་
བྱེད་པ་ཉེ་བར་བསྐོར་ཏེ་འདུག་པར་མི་བྱའོ། །རྩོད་པ་ཉེ་བར་ཞི་བར་བྱ་བའི་ཕྱིར་
མི་འབད་པར་མི་བྱའོ། །ཉན་རྣ་ལས་གྱུར་པའི་ལྟུང་བྱེད་དོ། །
གཉིས་པ་དགེ་འདུན་གྱི་ལས་ལ་གནོད་པའི་སྤྱི་དོན། མཉན་ཡོད་དུ། དགའ་
བོ་ལས་དང་མི་མཐུན་པར་འདོད་པ། རྒྱུ་མཚན་ལས་ལ་མི་མཐུན་པ་བསྐྱེད་པ་དང་།
དགེ་འདུན་ལ་གནོད་པ་སོགས། ཡན་ལག་ལ་བཞི་ལས། གཞི་ལ། གནས་ནི་
ལས་ཆོས་ལྡན་གསོལ་བ་མ་ཟིན་པ་ཇི་བཞིན་པའོ། །བདག་ཉིད་ཐོས་པའི་ཉེན་ཀོར་
དུ་འདུས་ཤིང་དགེ་སློང་འཁོད་པ་ལ་མ་སྨྲས་པ། བར་ཆད་དང་མི་ལྡན་པ། ཀུན་
སློང་འགྲོར་འདོད་པ། སྦྱོར་བ་རྩོམ་པ། མཐའ་ཐོས་པའི་ཉེན་ཀོར་ལས་འདས་

པའོ། །གཞུང་དོན་ལ་གཉིས། རྣམ་གཞག་དང་། ལྟུང་མེད་དོ། །དང་པོ་གཉིས་
ལས། ཡན་ལག་གི་མཚན་ཉིད་ནི། གང་བྱས་ན་མི་སྨྲ་བར་འགྲོ་བའི་ལྟུང་བྱེད་དུ་
འགྱུར་ཞེ་ན། གསོལ་བ་འབའ་ཞིག་དང་། གསོལ་གཉིས་དང་། གསོལ་བཞིའི་
ལས་ཀྱི་བདག་ཉིད་གསོ་སྦྱོང་དང་དགག་དབྱེ་སོགས་ཀྱི་ལས་ལ་འདུས་པ་ན་ལྟག་འོག་
གི་དགེ་སློང་ལ་མ་སྨྲས་པར་སྟན་ལས་ལངས་ཏེ་འགྲོ་ན་ལྟུང་བྱེད་དུ་འགྱུར་རོ། །ཐག་
ཇི་ཙམ་དུ་སོང་ན་འགྱུར་ཞེ་ན། ལས་ཐོས་པའི་ཉེན་ཀོར་ལས་འདས་ན་དགེ་སློང་
དེ་ལ་དངོས་གཞིར་འགྱུར། ཐོས་པའི་ཉེན་ཀོར་ལས་འདའ་བའི་མདུན་རོལ་ཏུ་ནི་
ཉེས་བྱས་སོ། །དོན་མེད་པ་དང་མི་རིགས་པས་དགེ་སློང་ལ་སྨྲས་ཏེ་འགྲོ་ན་ཉེས་
བྱས་སོ།།གསོལ་བ་བྱས་པའི་འོག་ཏུ་ཐོས་པའི་ཉེན་ཀོར་ལས་འདའ་བ་ལ་ཡང་ཉེས་
བྱས་སོ། །མ་སྨྲས་སུ་ཟིན་ཀྱང་ཆོས་དང་ལྡན་པ་ཉིད་མིན་པའི་ལས་ལ་ཐོས་པའི་
ཉི་འཁོར་ལས་འདའ་ན་ཉེས་བྱས་སོ། །གཉིས་པ་ལྟུང་མེད་ནི། ཐོས་པའི་ཡུལ་ལས་
མི་འདའ་བར་འདོད་པས་འགྲོ་བ་ལ་ནི་ལྟུང་བ་མེད་དོ། །མི་སྨྲ་བར་འགྲོ་བའི་ལྟུང་བྱེད་དོ།།
ལྔ་པ་སངས་རྒྱས་དང་དགེ་འདུན་གྱི་བྱ་བ་ལ་མ་གུས་པ་ལས་གྱུར་པའི་སྤྱི་
དོན། ཁབ་ཏུ་གླང་ཆེན་ལྷས་ཀྱི་བདག་པོའི་བུ་ནག་པ་ང་རྒྱལ་གྱིས་ཀུན་ཏུ་སྦྱོར་བའོ།།
རྒྱུ་མཚན་དེ་ལ་གནོད་པ་སོགས། ཡན་ལག་ལ་བཞི་ལས། གཞི་ལ། ཡུལ་སངས་
རྒྱས་སམ་དགེ་འདུན་ནམ་དེའི་ཐ་སྙད་པ་ཡིན་པ། དངོས་པོ་ཆོས་ལྡན་གྱིས་བསྒོའམ་
དེ་དང་འདྲ་བ་ཡིན་པ། བདག་ཉིད་ཤད་སྦྱང་མ་བྱས་པ། ཀུན་སློང་མ་གུས་པས་
བཟློག་སྟེ་འགལ་བར་འདོད་པ། སྦྱོར་བ་འགལ་བར་རྩོམ་པ། མཐའ་འགལ་བ་
རྫོགས་པའོ། །གཞུང་དོན་ལ་གཉིས། །རྣམ་གཞག་དང་བསླབ་བྱའོ། །དང་པོ་ལ་
གསུམ། ཡན་ལག་གི་མཚན་ཉིད། སེལ་བ། ཡན་ལག་ལ་དོགས་པ་བཅད་པའོ།།

དང་པོ་ནི། གང་ལ་མ་གུས་པའི་ཚུལ་གྱི་ལྟུང་བྱེད་དུ་འགྱུར་ཞེ་ན། འདུག་པ་དང་
འགྲོ་བ་དང་། གནས་མལ་དང་། གཙུག་ལག་ཁང་ལེན་པ་དང་། སྨྲ་བ་ལ་སོགས་
པ་བསྒོ་བའི་དོན་ལ་མ་གུས་པས་ཆོས་དང་ལྡན་པར་ཤད་ཀྱིས་སྦྱང་བ་མེད་པར་འདུག་
པ་སོགས་དེ་ལས་བཟློག་སྟེ་མི་འདུག་པ་སོགས་འགལ་བར་བྱེད་པ་ལ་ལྟུང་བྱེད་དུ་
འགྱུར་རོ། །མ་གུས་པ་དང་ཤད་སྦྱང་མེད་པ་གཉིས་ཀ་ཡོད་ན་དངོས་གཞི་ལ་གང་
རུང་གཅིག་ལ་ཉེས་བྱས་སོ། །སུས་བསྒོ་བ་ལས་འགལ་བར་བྱེད་པ་ལ་ལྟུང་བ་གང་
དུ་འགྱུར་ཞེ་ན་དགེ་སློང་གི་དགེ་འདུན་གྱིས་བསྒོ་བ་ལས་འགལ་བར་བྱེད་པ་ལ་དངོས་
གཞིའོ། །གཉིས་པ་ནི། མཁན་པོ་དང་སློབ་དཔོན་དག་གིས་བསྒོ་བ་ལས་འགལ་
བར་བྱེད་པ་ལ་ནི་ཉེས་བྱས་སོ། །དགེ་སློང་གི་དགེ་འདུན་གྱིས་ཆོས་དང་ལྡན་པ་ཉིད་
མིན་པའི་བསྒོ་བ་ལས་ཀྱང་འགལ་བར་བྱེད་ན་ཉེས་བྱས་སོ། །གསུམ་པ་ནི། གནས་
བརྟན་རྣམས་ཆོས་དང་ལྡན་པའི་གཏམ་གླེང་བ་ན་མ་གུས་པར་གློ་བུར་དུ་གཏམ་ཟེར་
བ་ནི་དགེ་འདུན་གྱིས་བསྒོ་བ་ལས་འགལ་བ་དེ་ཉིད་ཡིན་པས་ལྟུང་བྱེད་དོ། །དགེ་
འདུན་གྱི་ཐ་སྙད་པ་ནི་དེའི་ཁ་ཡིན་པས་དེའི་བསྒོ་བ་བཅག་ན་དངོས་གཞིའོ། །སངས་
རྒྱས་ནི་མ་གུས་པའི་ལྟུང་བ་བསྐྱེད་པའི་གཞི་ལ་དགེ་འདུན་དང་འདྲ་སྟེ། བསླབ་པ་
ལས་འགལ་བའི་ཚེ་དེའི་ཚིག་མི་དགོས་པ་འདིས་ཅི་བྱ་ཞེས་སངས་རྒྱས་ལ་མ་གུས་
པ་བསྐྱེད་ན་ལྟུང་བྱེད་དོ། །བསླབ་པ་ཙམ་ལ་ཅུང་ཟད་ཙམ་འདིས་ཅི་ཞིག་བྱ་ཞེས་
མ་གུས་པ་བསྐྱེད་ན་ཉེས་བྱས་སོ། །གཉིས་པ་ནི། རྒྱལ་པོ་དང་དགྲ་བཅོམ་པ་དང་
དགེ་འདུན་གྱི་གནས་བརྟན་རྣམས་ཀྱི་ཚིག་རྣམ་པར་དཀྲུག་ཅིང་འདའ་བར་མི་བྱ་
སྟེ༑ རྒྱལ་པོ་ནི་འཇིག་རྟེན་སྐྱོང་བ་དང་། གནས་བརྟན་ནི་དགེ་འདུན་སྐྱོང་བར་
བྱེད་པའི་ཕྱིར་དང་། དགྲ་བཅོམ་པ་ནི་ཆོས་ལ་ཚད་མར་གྱུར་པའི་ཕྱིར་རོ། །མ་

གུས་པའི་ཚུལ་གྱི་ལྟུང་བྱེད་དོ། །
བཞི་པ་འཁྲུལ་པ་བསྐྱེད་པའི་གཞི་ལས་གྱུར་པའི་སྤྱི་དོན། མཉན་ཡོད་དུ།
འཕགས་པ་ལེགས་འོངས་བག་ཆགས་མ་བྱང་བས་མ་བསམས་པ། རྒྱུ་མཚན་འཁྲུལ་
ནས་ལྟུང་པ་གཞན་གྱི་རྒྱུར་འགྱུར་བ་དང་། ལུས་སྲོག་དང་ཡོ་བྱད་ཀྱི་བར་ཆད་དུ་
འགྱུར་བ་དང་། འཁྲུག་ལོང་གི་རྒྱུར་འགྱུར་བའོ། །ཡན་ལག་ལ་བཞི་ལས། གཞི་
ལ༑ དངོས་པོ་སྦྱར་ཆང་བཅོས་ཆང་གཉིས་གང་རུང་། འཁྲུལ་པ་བསྐྱེད་པའི་ནུས་
པ་དང་ལྡན་པའི་ཆེད་དུ་ལོངས་པའོ། །ཀུན་སློང་འཐུང་བར་འདོད་པ། སྦྱོར་བ་
རྩོམ་པ། མཐའ་མགུལ་དུ་མིད་པའོ། །གཞུང་དོན་ལ་གཉིས་ལས། ཡན་ལག་གི་
མཚན་ཉིད་ནི། གང་བྱས་ན་མྱོས་འགྱུར་འཐུང་བའི་ལྟུང་བྱེད་དུ་འགྱུར་ཞེ་ན། མྱོས་
པར་འགྱུར་བ་འཐུངས་ན་ལྟུང་བྱེད་དུ་འགྱུར། གཉིས་པ་སེལ་བ་ནི། ཆང་དེ་བསྐོལ་
·ན་ནི་མྱོས་པར་འགྱུར་བ་དེ་ཉིད་ལས་ཉམས་པ་ཡིན་ནོ། །འབྲུའི་ཆང་གི་སྦྲང་མ་
དང་བཅོས་པའི་ཆང་གི་ཚིག་མ་ཟ་བ་ལ་ནི་མྱོས་འགྱུར་དེའི་འཇུག་པ་ཡོད་པས་དེ་
གཉིས་ཟ་ན་ལྟུང་བྱེད་དོ། །ཕབས་ཀྱི་ཆང་བུ་ནི་མྱོས་འགྱུར་གྱི་ཕྱེད་ཉིད་དེ་ཉེས་བྱས་
སོ༑ ༑རྩ་བ་དང་སྡོང་བུ་དང་འདབ་མ་དང་མེ་ཏོག་དང་། འབྲས་བུ་མྱོས་པར་འགྱུར་
བ་རྣམས་ཀྱང་མྱོས་པར་འགྱུར་བའི་ཕྱེད་ཉིད་དོ། །མྱོས་པར་འགྱུར་བའི་དྲི་དང་
རོ་བྲོ་བའི་ཐུག་པ་མྱོས་པར་མི་བྱེད་པ་རྣམས་ཀྱང་ཕྱེད་ཉིད་དོ། །མདོག་ཙམ་མྱོས་
པར་འགྱུར་བ་དང་འདྲ་བ་འཐུངས་བ་ལ་ནི་ཉེས་པ་མེད་དོ། །མྱོས་འགྱུར་འཁུར་
བར་བསྲེལ་བ་དང་དེས་ལུས་ལ་སྐུད་པ་ནི་སྦྱོར་བ་དང་འདྲ་བར་ཉེས་བྱས་སོ། །ནད་
པ་ལ་ནི་སྨན་གྱི་དོན་དུ་འཁུར་བར་བསྲེལ་བ་དང་ལུས་ལ་སྐུད་པ་ལ་ནི་ལྟུང་བ་མེད་
དོ༑ ༑མྱོས་པར་འགྱུར་བ་འཐུངས་བའི་ལྟུང་བྱེད་དོ། །

ལྔ་པ་རྒྱུ་བ་དུས་མིན་པ་ལས་གྱུར་བའི་སྤྱི་དོན། མཉན་ཡོད་དུ། འཆར་
ཀ་ཉོན་མོངས་འདྲ། རྒྱུ་མཚན་ལུས་སྲོག་གི་བར་ཆད་དུ་འགྱུར་བ་དང་། ཕམ་པ་
དང་པོའི་རྒྱུ་དང་། སྐུར་པ་འདེབས་པ་སོགས། ཡན་ལག་ལ་བཞི་ལས། གཞི་ལ།
གང་དུ་འགྲོ་བའི་གནས་ནི། གནས་ཀྱི་མཚན་ཉིད་དུ་གྲུབ་པ་འབྱུང་འཇུག་ལ་ཁྱིམ་
པ་དབང་ཆེ་བ། བདག་པོ་ཁྱིམ་པ་ཐ་སྙད་ལྔ་ལྡན་གྲོང་བའི་ཆོས་སྤྱོད་པའོ། །གང་
ནས་འགྲོ་བའི་མཚམས་ནང་ནས་སྨྲ་ཡུལ་ཡོད་པ། བདག་ཉིད་རྫུ་འཕྲུལ་དང་སྤྲུལ་
པའི་གནས་སྐབས་མིན་པ། བར་ཆད་དང་མི་ལྡན་པ། དོན་ཁྱད་པར་ཅན་བསྒྲུབ་
པའི་གནས་སྐབས་མིན་པ། ཡུལ་ལ་མ་སྨྲས་པའོ། །དུས་ཕྱི་དྲོ་ཡིན་པ། ཀུན་སློང་
འགྲོར་འདོད་པ། སྦྱོར་བ་རྩོམ་པ། མཐའ་སྒོ་གཏན་ནམ་ཉེ་འཁོར་ལས་འདས་
པའོ། །གཞུང་དོན་ལ་གསུམ། རྣམ་གཞག །ཞར་ལ་ཡུལ་གྱི་མཚན་ཉིད། སྦྱོར་
བའི་སེལ་བ་ལ་ལྟུང་བ་མེད་པའོ། །དང་པོ་ལ་གཉིས་ལས། ཡན་ལག་གི་མཚན་
ཉིད་ནི། དུས་མིན་པར་འགྲོ་བའི་ལྟུང་བྱེད་ཀྱི་བྱེད་པ་པོ་གང་ཞེ་ན། ཤེས་གཙོའོ།།
གང་ལ་ཞེ་ན། རང་གི་ཕྱེད་ཡོལ་ནས་སྐྱ་རེངས་ཤར་བའི་བར་དུས་མིན་པ་ཉིད་ལའོ།།
དགེ་སློང་ཇི་ལྟ་བུ་ལ་བྱེད་པ་པོ་ཡིན་ཞེ་ན་དགེ་སློང་འཁོད་པ་ལ་ཁོ་བོ་དགོས་པ་འགའ་
ཞིག་གི་ཕྱིར་གྲོང་དུ་འགྲོའོ། །ཞེས་མ་སྨྲས་པ་ལ་བྱེད་པ་པོ་ཡིན་ནོ། །ཅི་ཞིག་བྱས་
ན་ཞེ་ན། གྲོང་དུ་ཞུགས་ནའོ། །ཁྱམས་གཅིག་པའི་གནས་ཀྱང་གྲོང་ཉིད་ཡིན་པར་
གསུངས་པས་དེའི་ཕྱིར་ཁང་པ་གཅིག་ཙམ་ཡོད་པའི་གནས་ཀྱང་གྲོང་ཉིད་ཡིན་ནོ།།
གྲོང་པའི་ཆོས་དང་ལྡན་པ་ལྷག་པར་སྤྱོད་པའི་གནས་དག་ལ་ནི་གྲོང་གི་སྒྲ་འཇུག་པར་
འགྱུར་བས་དེའི་ཕྱིར་མ་སྨྲས་པར་ཕྱི་རོལ་པའི་རབ་ཏུ་བྱུང་བའི་གནས་སུ་འཇུག་པ་
ལ་ཉེས་པ་མེད་དོ། །རྩིག་པ་སོགས་ཀྱིས་བསྐོར་བའི་གྲོང་ལ་སྒོ་གཏན་གྱི་བར་དུ་

འཇུག་ན་ཞུགས་པ་རྫོགས་ལ་མ་བསྐོར་བ་ལ་ནི་བསྐོར་བའི་མཐའ་འདོམ་གང་ལ་
སོགས་པར་རོ། །ཞུགས་པ་ཐམས་ཅད་ལའང་ཞེ་ན། གལ་ཏེ་ཆོམ་རྐུན་སོགས་
ཀྱི་གནོད་པ་བཏང་བའི་བྱ་བ་མ་བྱུང་ན་ཡིན་གྱི་བཏང་བའི་བྱ་བ་བྱུང་ན་ཉེས་པ་མེད་
དོ༑ ༑གཉིས་པ་སེལ་བ་ནི། སྨྲས་པའི་ཁྱིམ་དེ་ལས་ཁྱིམ་གཞན་དུ་རྒྱུ་བ་ལ་ནི་ཉེས་
བྱས་སོ། །གྲོང་གཞན་དུ་རྒྱུ་བ་ལ་ནི་ལྟུང་བྱེད་དོ། །གཉིས་པ་ནི། དགེ་སློང་འཁོད་
པ་ལ་སྨྲས་ཏེ་འགྲོ་བ་འདི་ལ་གལ་ཏེ་དགེ་སློང་མེད་ན་དགེ་སློང་མ་ཡང་དགེ་སློང་དེ་
དང་འདྲ་བས་དེ་ལ་སྨྲས་ཏེ་འགྲོ་བར་བྱའོ། །དགེ་སློང་མ་དེ་ཡང་མེད་ན་དགེ་ཚུལ་
ལ་སྨྲས་ཏེ་འགྲོ་བར་བྱའོ། །དགེ་ཚུལ་དེ་ཡང་མེད་ན་དགེ་སློབ་མ་ལ་སྨྲས་ཏེ་འགྲོ་
བར་བྱའོ། །དགེ་སློབ་མ་དེ་ཡང་མེད་ན་དགེ་ཚུལ་མ་ལ་སྨྲས་ཏེ་འགྲོ་བར་བྱའོ། །གླེན་
པ་དང་ལྐུགས་པ་སོགས་བརྡ་མི་འཕྲོད་པ་ནི་ཡོད་ཀྱང་སྨྲ་བར་བྱ་བ་མེད་པ་ཉིད་དོ།།
དེས་ན་དེ་དག་ལ་མ་སྨྲས་པར་འཇུག་པ་ལ་ཉེས་པ་མེད་དོ། །ཆུ་དང་ལམ་ཁ་སོགས་
མཚམས་གཞན་ན་གནས་པ་དང་གནས་ནས་ཕྱུང་བ་དང་གཞན་གྱི་ཕྱོགས་དང་མཐུན་
པ་དག་ཀྱང་སྨྲ་བར་བྱ་བ་མེད་པ་ཉིད་ཡིན་ནོ། །གསུམ་པ་ནི་རྫུ་འཕྲུལ་གྱིས་གྲོང་
དུ་འཇུག་པ་ལ་ནི་ལྟུང་བ་མེད་དོ། །དུས་མིན་པར་འགྲོ་བའི་ལྟུང་བྱེད་དོ། །
བཅུ་པ་དགུ་པ་ལ་ལྔ། གནས་གཞན་རྒྱུ་བ་ལས་གྱུར་བ་དང་། བསླབ་པ་
ཁྱད་གསོད་ལས་དང་། སྣོད་སྤྱད་གྱི་བཟོ་བསྒྲུབ་པ་ལས་དང་། དགེ་འདུན་གྱི་གཞི་
ལས་དང་། གོས་བཟོ་བསྒྲུབ་པ་ལས་གྱུར་པའོ། །དང་པོ་ལ་གཉིས། གྲོང་རྒྱུ་བ་
དང་། ཕོ་བྲང་དུ་འགྲོ་བའོ། །དང་པོའི་སྤྱི་དོན། མཉན་ཡོད་དུ། ཉེར་དགའ་རང་
ཉམས་ཀྱིས་ཀུན་ཏུ་སྤྱོད་པ། རྒྱུ་མཚན་དགེ་འདུན་གྱི་ཆོས་ཀྱི་ལོངས་སྤྱོད་ལ་གནོད་
པ་དང་། སྔ་མའོ། །ཡན་ལག་ལ་བཞི་ལས། བདག་ཉིད་སྔར་ལན་གསུམ་བརྒྱུས་

པ་དང་། དུས་ཉི་མ་གཅིག་མིན་པ་སྦྱར་རོ། །གསུམ་ལ་ཁྱིམ་བཞི་པ་ཞེས་སྦྱར།
གཞན་སྔ་མ་བཞིན་ནོ། །གཞུང་དོན་ནི། གང་ལ་གྲོང་རྒྱུ་བའི་ལྟུང་བྱེད་དུ་འགྱུར་
ཞེ་ན། དུས་མིན་པར་ཁྱིམ་བཞི་པ་ལ་སོགས་པ་འགྲོ་བ་ལ་ལྟུང་བྱེད་དུ་འགྱུར་རོ།།
འདི་ལ་ནི་དགེ་སློང་འཁོད་པ་ལ་སྨྲས་ཀྱང་ལྟུང་བྱེད་དུ་འགྱུར། དེ་འབའ་ཞིག་ལ་
ལྟུང་བྱེད་དུ་འགྱུར་རམ་ཞེ་ན། ལྟུང་བ་འབྱིན་པ་པོའི་དགེ་སློང་དེའི་ཚིག་གིས་དགེ་
འདུན་ཁྱིམ་གཞན་དུ་ཟས་ལ་སྤྱན་དྲངས་པ་ན་སྦྱིན་བདག་ལ་དགེ་སློང་གིས་ཁོ་བོ་མ་
འོངས་པའི་དབང་གིས་དགེ་འདུན་གྱི་གདུགས་ཚོད་བྲིམ་པ་ཡོལ་བར་མ་བྱེད་ཅིག་
ཅེས་མ་བསྒོ་བར་ཁྱིམ་གསུམ་པ་ལ་སོགས་པར་རྒྱུ་བ་ལ་ཡང་ལྟུང་བྱེད་དུ་འགྱུར། བར་
ཆད་ཀྱི་དབང་གིས་ན་ལྟུང་བ་མེད་དོ། །མདོ་སྔ་མ་ལ་ནི། ཁྱིམ་བཞི་པ་ཕན་ཆད་
ཁྱིམ་རེ་རེ་ལ་ལྟུང་བྱེད་རེ་རེ། ཕྱི་མ་ལ་ནི་གསུམ་པ་ཕན་ཆད་ཁྱིམ་རེ་རེ་ལ་ལྟུང་
བྱེད་རེ་རེ་འགྱུར་རོ། །གྲོང་རྒྱུ་བའི་ལྟུང་བྱེད་དོ། ། །
གཉིས་པ་ཕོ་བྲང་དུ་འགྲོ་བའི་སྤྱི་དོན། མཉན་ཡོད་དུ། འཆར་ཀ་དུས་མི་
ཤེས་པ། རྒྱུ་མཚན། འཛུམ་སྦྲུམ་རིན་ཆེན་གཏོར་བ་དང་། །གསང་འཕེལ་རྒྱལ་
པོ་རྒྱལ་བུ་གསོད། །མཐོ་དམན་འཇོག་བྱེད་ཡུལ་གཞན་དམག །འདྲེན་པ་མི་འོས་
ཆད་པ་བཅུ། །གཞན་ཡང་ལུས་སྲོག་དང་དགེ་བའི་བར་ཆད་དུ་འགྱུར་བའོ། །ཡན་
ལག་ལ་བཞི་ལས། གཞི་ལ། གནས་རྒྱལ་པོའམ་དེའི་བཙུན་མོའི་ཡིན་པ། དུས་
འོད་དམར་ནུབ་ནས་སྐྱ་རེངས་ཐོ་མ་མ་ཤར་བའི་དུས་ཡིན་པ། གཞན་གོང་བཞིན་
ནོ༑ ༑གཞུང་དོན་ལ་གཉིས། རྣམ་གཞག་དང་། བསླབ་བྱའོ། །དང་པོ་ལ་གསུམ།
ཡན་ལག་གི་མཚན་ཉིད། སེལ་བའི་མཚན་ཉིད་ཉེས་པ་གཞན་དུ་འགྱུར་བ་བསྟན་
པ༑ རྟེན་གྱི་མཚན་ཉིད་བྱེ་བྲག་ཏུ་བཤད་པའོ། །དང་པོ་ལ་གཉིས། ཐུན་མོང་བ་

བཙུན་མོའི་གནས་ལ་མཚོན་པ་དང་། རྒྱལ་པོའི་ཕོ་བྲང་དེ་དང་འདྲ་བར་བསྟན་པའོ།།
དང་པོ་ནི། རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་ཀྱི་བྱེད་པ་པོ་གང་ཞེ་ན།
ཤེས་གཙོའོ། །གང་ལ་ཞེ་ན། ནམ་མ་ལངས་པ་ཉིད་ལའོ། །དེ་གང་ཞེ་ན། སྐབས་
འདིར་ནི་སྐྱ་རེངས་ཐ་མ་མ་ཤར་བ་ཉིད་ནམ་མ་ལངས་པ་དེ་ཡིན་ནོ། །གནས་སྐབས་
གང་ལ་དེ་བྱེད་པ་པོ་ཡིན་ཞེ་ན། བཙུན་མོའི་འཁོར་འདུག་པའི་གནས་དང་ལྟུང་བ་
འབྱིན་པར་བྱེད་པའི་ལས་སུ་འབྲེལ་བ་ཉིད་ལའོ། །བཙུན་མོའི་འཁོར་ནི་བཙུན་མོ་
ཉིད་དེ། བཙུན་མོའི་འཁོར་ལ་འོས་པའི་གོས་བགོས་ཏེ་ཞེས་གསུངས་པའི་ཕྱིར་རོ།།
ནུབ་མོའི་སྐབས་སུ་འགྲོ་བ་ཁོ་ན་ལ་འདུ་ཤེས་དེ་བྱེད་པ་པོ་ཡིན་ནམ་ཞེ་ན། ལྟུང་བ་
བསྐྱེད་པའི་ནུབ་མོ་དེའི་ཚེའི་སྐབས་མིན་པ་དུས་གཞན་གྱི་ཚེ་འགྲོ་བའི་སྐབས་ལ་ཡང་
འདུ་ཤེས་བྱེད་པ་པོ་ཡིན་ནོ། །དེས་ན་ཉིན་མོ་སོང་ནས་མཚན་མོ་དེར་གནས་པ་ལ་
ཡང་ལྟུང་བ་འགྱུར་རོ། །མཚན་མོ་དུ་མར་འབྲེལ་བ་ལ་ལྟུང་བ་གཅིག་ཏུ་འགྱུར་
རམ་ཞེ་ན། མཚན་མོ་རེ་ལ་ལྟུང་བ་ཐ་དད་པར་འགྱུར་རོ། །མཚན་མོ་ཆ་ཡང་
གང་ཡང་རུང་བ་ལྟུང་བའི་བྱེད་པ་པོར་འགྱུར་གྱི། སྤང་ལྟུང་གི་སྐབས་སུ་བསྟན་
པ་ལྟར་མཐའི་སྐད་ཅིག་མ་ཁོ་ན་ཡན་ལག་ཏུ་མི་དགོས་སོ། །གལ་ཏེ་འབྱུང་འཇུག་
དུ་མ་བྱས་ན་འཇུག་ཐེབས་ཇི་སྙེད་བྱས་པའི་ལྟུང་བར་འགྱུར་ཏེ། སྦྱོར་བ་ཐ་དད་
པའི་ཕྱིར་རོ། །མཚན་མོའི་དང་པོ་གང་ཞེ་ན། ཉི་མ་འདས་པའི་འོག་ཏུ་ཐུན་མཚམས་
ཀྱི་འོད་དམར་པོ་འདས་པ་དེ་མཚན་མོའི་དང་པོ་ཡིན་ནོ། །གང་ནས་བརྩམས་ཏེ་
བཙུན་མོའི་འཁོར་འདུག་པའི་གནས་ཡིན་ཞེ་ན། བཙུན་མོའི་འཁོར་འདུག་པའི་གནས་
དེའི་སྒོའི་གཏན་པའི་མཐའ་གཏན་རྟེན་དང་། གཏན་པའི་ཉེ་འཁོར་རྩ་བ་བརྟེན་པ་
ནས་རྩེ་མོ་སྒོ་ལོགས་སུ་སླེབ་པའི་བར་དང་རྩེ་མོ་ཕྱིར་བཟློག་སྟེ་ཕུགས་ལོགས་སུ་སླེབ་

པའི་བར་ཡིན་ནོ། །དེའི་ནང་གི་ངོས་ཀྱི་མཐའ་གཉིས་ནི། གནས་དེའི་དང་པོ་ཡིན་
ནོ༑ ༑ཡུལ་གྱི་དབྱེ་བ་ནི། གལ་ཏེ་སྒོ་མ་བཅད་ན་ནི་ཉེ་འཁོར་གྱི་མཐའ་བཙུན་
མོའི་འཁོར་གྱི་དང་པོ་ཡིན་ལ། སྒོ་བཅད་ན་ནི་སྒོ་གཏན་གྱི་མཐའ་བཙུན་མོའི་འཁོར་
གྱི་དང་པོ་ཡིན་ནོ། །དེ་ཡང་ནང་དུ་ཚུད་བློ་ཆེ་ཆུང་གིས་བཞག་སྟེ། ཊིཀྐར། བཙུན་
མོའི་འཁོར་འདུག་པའི་གནས་ལ་གང་གི་ཚེ་སྒོ་བཙུགས་པར་རྣམ་པར་བཞག་པ་དེའི་
ཚེ་ནི་སྒོའི་གཏན་པའི་ཉེ་འཁོར་གྱི་མཐའ་གཉིས་དང་པོ་ཡིན་ནོ། །གང་གི་ཚེ་བཙུན་
མོའི་འཁོར་འདུག་པའི་གནས་ཀྱི་སྒོ་མ་བཙུགས་པར་རྣམ་པར་གཞག་པ་དེའི་ཚེ་ནི་
འོབས་ལ་སོགས་པའི་ནང་གི་ངོས་བཙུན་མོའི་འཁོར་གྱི་དང་པོ་ཡིན་ནོ་ཞེས་སོ། །ཕུགས་
ལོགས་ཀྱི་ཉེ་འཁོར་ནི་ཉེ་འཁོར་བརྩིས་པ་ཙམ་ཡིན་ཏེ། དེ་ལྟ་མིན་ན་སྤྱོད་ལམ་བཞི་
ཤོང་བ་ལ་ཕུགས་ལོགས་སུ་ཕྱིན་ཀྱང་ལྟུང་བ་མེད་པར་འགྱུར་བའི་ཕྱིར་ཞེས་གསུངས་
སོ༑ ༑གཉིས་པ་ནི། རྒྱལ་པོའི་ཕོ་བྲང་དང་། གྲོང་ཁྱེར་དག་གི་དང་པོ་ཡང་། བཙུན་
མོའི་འཁོར་གྱི་གནས་དེ་དང་འདྲ་བར་སྒོ་གཏན་གྱི་ཉེ་འཁོར་གཉིས་ཡིན་ནོ། །བཙུན་
མོའི་འཁོར་འདུག་པའི་གནས་འབའ་ཞིག་ཏུ་མ་ཟད། རྒྱལ་པོའི་ཕོ་བྲང་གི་གནས་
དང་། རང་གི་ལུས་འབྲེལ་བར་འདུ་ཤེས་པ་ལ་ཡང་ཁ་ན་མ་ཐོ་བ་འདིར་འགྱུར་
རོ༑ ༑གཉིས་པ་ནི། ནམ་མ་ལངས་བར་གྲོང་ཁྱེར་དང་རང་གི་ལུས་འབྲེལ་བར་
འདུ་ཤེས་ན་སྦྱོར་བའི་ཉེས་བྱས་སོ། །གྲོང་ཁྱེར་དང་འབྲེལ་བ་ཐམས་ཅད་ལ་ཉེས་
པ་འདིར་འགྱུར་རམ་ཞེ་ན། གལ་ཏེ་གྲོང་ཁྱེར་དང་འབྲེལ་བའི་བཙུན་མོའི་འཁོར་
གྱི་གནས་སམ། རྒྱལ་པོའི་ཕོ་བྲང་དེར་འཇུག་པ་དེའི་དོན་ཉིད་ཡིན་ན། གྲོང་ཁྱེར་
དང་འབྲེལ་བ་ལ་ཉེས་བྱས་སུ་འགྱུར་གྱི། དགོས་པ་གཞན་གྱི་ཕྱིར་ནི་ལྟུང་བ་མེད་
དོ༑ ༑ རྒྱལ་པོའི་ཕོ་བྲང་ལ་སོགས་པར་སྐྱ་རེངས་མ་ཤར་བར་དགེ་སློང་ལ་མ་སྨྲས་

བར་འགྲོ་བ་འདི་ལ་ཅིག་ཤོས་དུས་མིན་པར་གྲོང་དུ་འགྲོ་བའི་ཁ་ན་མ་ཐོ་བ་དེ་ཡང་
ཡོད་དོ། །གསུམ་པ་ནི། གལ་ཏེ་རྒྱལ་པོ་དང་བཙུན་མོ་དང་གཞོན་ནུ་དང་ཞང་
བློན་དང་བར་ཆད་དང་། གདུལ་བྱ་འདུལ་བའི་དབང་གིས་འགྲོ་བ་ལ་ལྟུང་བ་མེད་
པས། དེ་མིན་པར་འགྲོ་བ་ལའོ། །གཉིས་པ་བསླབ་བྱ་ནི། དགེ་སློང་གིས་ཤཱཀྱའི་
དགེ་སློང་འོངས་སོ་ཞེས་སོགས་རྒྱལ་པོ་ལ་མ་བཟློགས་མ་སྦྲན་པར་རྒྱལ་པོའི་ཕོ་བྲང་
དུ་གྱ་ཚོམ་དུ་འཇུག་པར་མི་བྱའོ། །རྒྱལ་པོའི་ཕོ་བྲང་དུ་ནུབ་མོ་འགྲོ་བའི་ལྟུང་བྱེད་དོ།།
གཉིས་པ་བསླབ་པ་ཁྱད་གསོད་ལས་གྱུར་པའི་སྤྱི་དོན། མཉན་ཡོད་དུ། དྲུག་
སྡེ༑ སྒྱུ་ཐབས་ཀྱི་བསམ་པ། རྒྱུ་མཚན་ཡུལ་དེ་དག་ལ་གནོད་པ་ཡིད་བློང་བློང་
པོར་བྱེད་པ་དང་། བསྲུང་སྡོམ་ལ་གཡེལ་བར་འགྱུར་བས་སོ། །ཡན་ལག་ལ་བཞི་
ལས། གཞི་ལ། དངོས་པོ་སོ་སོ་ཐར་པར་གཏོགས་པའི་བསླབ་པའི་གཞི་ཡིན་པ།
གོ་བྱ་དགེ་སློང་ཆོས་དྲུག་ལྡན་གསོ་སྦྱོང་གི་ལས་དེ་ལ་གཏོགས་པའོ། །བདག་ཉིད་
གསོ་སྦྱོང་གི་ལས་ལན་གཉིས་ཉམས་སུ་མྱོང་ཞིང་ཡིད་རྨོངས་པ་མིན་པ། གནས་
དུས་གསོ་སྦྱོང་གི་ཚེ་ཡིན་པའོ། །ཀུན་སློང་བཞད་གད་ཡིན་ཡང་རུང་ཁྱད་དུ་གསོད་
འདོད་པ། སྦྱོར་བ་འདི་ཡང་མདོའི་ནང་དུ་གཏོགས་པར་གཟོད་ཤེས་ཞེས་པའི་ཚིག་
དྲུག་ལྡན། མཐའ་དོན་གོ་བའོ། །གཞུང་དོན་ལ་གསུམ། རྣམ་གཞག །ལྟུང་མེད།
བསླབ་བྱའོ། །དང་པོ་ལ་གཉིས་ལས། ཡན་ལག་གི་མཚན་ཉིད་ནི། གང་ལ་བསླབ་
པའི་གཞིའི་དངོས་པོ་ཁྱད་དུ་གསོད་པའི་ལྟུང་བྱེད་དུ་འགྱུར་ཞེ་ན། སོ་སོ་ཐར་པའི་
མདོ་གདོན་པ་འདོན་པའི་ཚེ། མདོ་འདོན་པ་དེ་ལན་གཉིས་ཉམས་སུ་མྱོང་ཞིང་། ཡིད་
རྨོངས་པ་མིན་པས་མདོ་གདོན་པ་འདི་ལ། ཆོས་འདི་ཡོད་པར་བདག་གིས་གཟོད་
ཤེས་སོ་ཞེས་ཟེར་བ་དེ་ལ་ལྟུང་བྱེད་དུ་འགྱུར་རོ། །བསླབ་པའི་གཞི་འདྲ་བ་ཐམས་

ཅད་ལ་མ་གུས་པའི་སེམས་བསྐྱེད་པ་དེ་ལ་ཉེས་བྱས་སོ། །སངས་རྒྱས་བཅོམ་ལྡན་
འདས་ལ་མ་གུས་པའི་སེམས་བསྐྱེད་ན་ལྟུང་བྱེད་དུ་འགྱུར་རོ། །རྫུན་དུ་སྨྲ་བ་ཉིད་
ཡིན་ན་རྫུན་སྨྲ་བའི་ལྟུང་བྱེད་དུ་འགྱུར་རོ། །གཉིས་པ་སེལ་བ་ནི། མཚན་གཞན་
དགེ་སློང་མ་རྣམས་ཀྱི་འདོན་པའི་ཚེ་བསླབ་པའི་གཞི་ཐུན་མོང་བ་རྣམས་ལ་འདི་ཡང་
མདོའི་ཁོངས་སུ་གཏོགས་པར་གཟོད་བདག་གིས་ཤེས་སོ་ཞེ་ན་ཉེས་བྱས་སོ། །མདོ་
སྡེ་དང་ལྡན་པའི་བསླབ་པའི་གཞི་སྨྲ་བ་ན་དེ་སྐད་ཟེར་བ་ཡང་ཉེས་བྱས་སོ། །གཉིས་
པ་ནི་མཚན་གཞན་གྱི་འདོན་པའི་ཚེ་དགེ་སློང་མའི་བསླབ་པའི་གཞི་ཐུན་མོང་མིན་
པ་ལ་ནི། དེ་སྐད་སྨྲས་ཀྱང་ལྟུང་བ་མེད་དོ། །གསུམ་པ་ནི། སོ་སོ་ཐར་པའི་མདོ་
གདོན་པ་འདོན་པའི་ཚེ། འདི་ལྟར་ཆོས་འདི་ཡང་མདོའི་ནང་དུ་གཏོགས་མདོའི་
ནང་དུ་འདུས་པར་བདག་གིས་གཟོད་ཤེས་སོ་ཞེས་བྱ་བ་ལ་སོགས་པའི་ཚིག་གིས་མ་
གུས་པར་ཉན་པ་ཉེ་བར་བསྒྲུབ་པ་དང་། ཁོ་བོ་ལ་འདིས་ཅི་བྱ་འདོད་པའི་རྣམ་པར་
རྟོག་པ་ལ་ཡང་རྣམ་པར་རྟོག་དགོས་སོ། །གནོད་སེམས་དང་རྣམ་འཚེའི་རྣམ་པར་
རྟོག་པ་ལ་ཡང་རྣམ་པར་རྟོག་དགོས་སོ་ཞེས་ཚིག་བརྒྱུད་པས་མ་གུས་པ་ཉེ་བར་བསྒྲུབ་
པ་ལ་ཚེ་དང་ལྡན་པ་ཁྱོད་མ་རྙེད་པའོ། །རྙེད་པ་མིན་པའོ། །ཉེས་པ་རྙེད་པའོ། །ལེགས་
པ་མ་རྙེད་པའོ་ཞེས་འགྱོད་དུ་གཞུག་གོ །བསླབ་པའི་གཞིའི་དངོས་པོ་ལ་ཁྱད་དུ་གསོད་
པའི་ལྟུང་བྱེད་དོ། །
གསུམ་པ་སྣོད་སྤྱད་ཀྱི་བཟོ་བསྒྲུབ་པ་ལས་གྱུར་པའི་སྤྱི་དོན། མཉན་ཡོད་
དུ༑ དགེ་སློང་རབ་ཏུ་མང་པོ། འདོད་ཞེན། རྒྱུ་མཚན་འདོད་པ་ཆེ་བ་དང་། དོན་
དང་བྱ་བ་མང་བ་སོགས། ཡན་ལག་ལ་བཞི་ལས། གཞི་ལ། དངོས་པོ་ཁབ་རལ་
གྱི་རྒྱུ་རུང་བ། སོར་བཞི་ཡན་ཆད་དུ་ལོངས་པ། རང་གི་ཡིན་པ། སྔར་བཟོ་རྩོམ་

མ་བྱས་པའོ། །ཀུན་སློང་བྱེད་འདོད་པ། སྦྱོར་བ་རང་ངམ་བསྐོས་པས་རྩོམ་པ།
མཐའ་ཟིན་པའོ། །གཞུང་དོན་ལ་གསུམ་ལས། ཡན་ལག་གི་མཚན་ཉིད་ནི། གང་
ལ་ཁབ་རལ་འཆོས་པའི་ལྟུང་བྱེད་དུ་འགྱུར་ཞེ་ན། བ་སོ་དང་རུས་པ་དང་རྭའི་ཁབ་
རལ་རང་གིས་བྱེད་དམ་གཞན་བྱེད་དུ་བཅུག་པ་ལ་ལྟུང་བྱེད་དུ་འགྱུར། བ་སོ་ལ་
སོགས་པ་ནི་རིན་ཆེ་བས་བཀག་ལ། ལྕགས་ལ་སོགས་པ་ནི་ཆེས་རིན་ཆེ་བའི་ཕྱིར་
བཀག །རིན་པོ་ཆེ་ལས་བྱས་པ་ནི་རུང་བ་མིན་པས་ཉེས་བྱས་སོ། །གཉིས་པ་ལྟུང་
མེད་ནི། བ་སོ་སོགས་ལས་བྱས་ཟིན་པའི་ཁབ་རལ་གསར་དུ་རྙེད་པ་དང་བྱས་ཟིན་
པ་ལ་སྤྱོད་པ་དག་ལ་ལྟུང་བ་མེད་དོ། །གསུམ་པ་ཕྱིར་བཅོས་པའི་ཐབས་ནི། གང་
གི་མདུན་དུ་ལྟུང་བ་འཆགས་པའི་དགེ་སློང་དེས་ཁྱེད་ཀྱིས་ཁབ་རལ་དེ་བཅག་གམ་
ཞེས་བཅག་པ་ཉིད་མ་དྲིས་པར་འཆགས་པ་བླང་བར་མི་བྱའོ། །གལ་ཏེ་ལྟུང་བ་བྱེད་
པ་པོས་ཁབ་རལ་དེ་མ་བཅག་པར་ལྟུང་བ་འཆགས་ན་ལྟུང་བ་མ་བཤགས་པ་ཡིན་ནོ།།
བསླབ་པའི་གཞི་འོག་མ་ཁྲི་རྐང་འཆོས་པ་ཤིང་བལ་གྱིས་གོས་པ་གདིང་བ་རས་ཆེན་
གཡན་པ་དགབ་པ་ལྔ་པོ་དག་ལ་ཡང་དེ་དག་དང་བཅང་པ་དང་ལྡན་པ་ཉིད་མ་དྲིས་
པར་བཤགས་པ་བླང་བར་བྱ་བ་མིན་ནོ། །དམིགས་བསལ་ནི། བསླབ་པའི་གཞི་
གཉིས་པ་ཤིང་བལ་གྱིས་གོས་པར་བྱས་པ་ནི་བསྡུས་པ་མ་དྲིས་པར་འཆགས་པ་མི་
བླང་ངོ༌། ཁབ་རལ་འཆོས་པའི་ལྟུང་བྱེད་དོ། །
བཞི་པ་དགེ་འདུན་གྱི་གཞི་ལས་གྱུར་པ་ལ་གཉིས། བཟོད་སྒྲུབ་པ་ལས་གྱུར་
པ་དང་། གནོད་པ་ལས་གྱུར་པའོ། །དང་པོ་ལ་གཉིས་ལས། བསླབ་བྱ་ནི། ཁྲི་
གང་ལ་ཉལ་བ་ན་མགོ་ས་ལ་རེག་པར་འགྱུར་བ་དེ་ལྟ་བུའི་རྐང་པ་དམའ་བ་དང་ལྡན་
པའི་ཁྲི་ལ་ཉལ་བར་མི་བྱའོ། ཉལ་བའི་མལ་དང་འབྲེལ་བའི་ཁྲིའི་ཉེ་འཁོར་གྱི་ཕྱོགས་

སུ་རྐང་པ་བཀྲུ་བར་མི་བྱའོ། །ཐམས་ཅད་ཀྱིས་མི་བཀྲུའམ་ཞེ་ན། ཉེ་འཁོར་ན་
ལྷམ་ཡུ་ཆད་སོགས་ཡོད་པས་མི་བཀྲུའོ། །ཉེ་འཁོར་ན་ལྷམ་ཡོད་པ་ལས་གཞན་མེད་
པ་རྣམས་ཀྱིས་མགོ་ལོགས་མ་གཏོགས་པ་དང་རྐང་པ་ལོགས་མ་གཏོགས་པ་གཡས་
གཡོན་དུ་བཀྲུ་བར་མི་བྱའོ། །རྩ་བ་བུ་གར་གཞུག་པ་མ་གཏོགས་པ་ཁྲུ་གང་ལས་
ལྷག་པའི་མལ་སྟན་མཐོན་པོ་དང་། གསེར་དངུལ་ལ་སོགས་རིན་པོ་ཆེ་ལས་བྱས་
པའི་མལ་སྟན་ཆེན་པོ་ལ་རྐྱེན་དགོས་མེད་པར་འདུག་པའམ་གློས་ཕབ་སྟེ་ཉལ་བར་
མི་བྱའོ། །ཁྱིམ་པའི་ཁྱིམ་གཞན་དུ་མལ་སྟན་མཐོན་པོ་དང་། ཆེན་པོ་ལས་གཞན་
མེད་ན་འདུག་པའམ་ཉལ་བར་མི་བྱའོ་ཞེས་པའི་སྔ་མ་ཤོས་འདུག་པ་ཙམ་བྱའི་ཉལ་
བར་མི་བྱའོ། །ཕྱོགས་གཅིག་མཐོ་བ་ཙམ་གྱིས་མལ་སྟན་མཐོན་པོར་མི་འགྱུར་བས་
མགོ་བོའི་ཕྱོགས་ཀྱི་ཁྲིའི་རྐང་པ་རྐང་རྟེན་དང་བཅས་པ་ལ་མལ་བཅའ་བར་བྱའོ།།
ཁྲིའི་སྟེང་དུ་ཁྲི་བཞག་པའི་ཁྲི་བརྩེགས་མའི་སྟེང་དུ་འདུག་པར་མི་བྱའོ། །གཉིས་
པ་ཡན་ལག་གི་མཚན་ཉིད་ཀྱི་སྤྱི་དོན། མཉན་ཡོད་དུ། དྲུག་སྡེ་ལྷག་འཚོལ་བའོ།།
རྒྱུ་མཚན་ལོངས་སྤྱད་དུ་མི་རུང་པས་དགེ་འདུན་ལ་གནོད་པ་དང་ཆུད་ཟ་བ་སོགས།
ཡན་ལག་ལ་བཞི་ལས། གཞི་ལ། དངོས་པོ་དགེ་འདུན་མཚན་ཉིད་པའི་ཁྲི་རྐང་
གི་རྒྱུ་རུང་བ་བུ་གར་གཞུག་པ་མ་གཏོགས་པ་ཁྲུ་གང་ལས་སོར་ཕྱེད་ཡན་ལས་ལྷག་
པའི་ཚད་དུ་ལོངས་པ་སྔར་བཟོ་རྩོམ་མ་བྱས་པའོ། །གཞན་གསུམ་འདྲའོ། །གཞུང་
དོན་ནི། གང་ལ་ཁྲི་རྐང་འཆོས་པའི་ལྟུང་བྱེད་དུ་འགྱུར་ཞེ་ན། ཚད་ལས་ལྷག་པའི་
ཁྲིའི་རྐང་པ་རང་གིས་བྱེད་དམ་གཞན་བྱེད་དུ་འཇུག་པ་ལའོ། །བསླབ་པའི་གཞི་
འདིའི་གཉིས་པ་ཤིང་བལ་གྱིས་གོས་པར་བྱེད་པའི་འོག་མ་གདིང་བ་དང་རས་ཆེན་
དང་། གཡན་པ་དགབ་པ་ལས་གྱུར་པ་གསུམ་པོ་དག་ལ་ཡང་ཚད་ལས་ལྷག་པ་བྱེད་

དམ་བྱེད་དུ་བཅུག་ན་ལྟུང་བྱེད་དོ། །གང་གི་ཚད་ལས་ལྷག་པ་བྱེད་དམ་བྱེད་དུ་འཇུག་
པ་ལ་ཞེ་ན། རྐང་པ་དག་གི་ཚད་ལས་ལྷག་པའོ། །གང་གི་རྐང་པ་དག་ཅེ་ན། ཁྲིའམ་
ཁྲིའུ་དག་གི་རྐང་པའོ། །སུའོ་ཞེ་ན། དགེ་འདུན་གྱིའོ། །འོག་མ་རས་བལ་གྱིས་
གོས་པར་བྱས་པ་ལ་ཡང་ཁྲིའམ་ཁྲིའུ་དག་ལའོ་དགེ་འདུན་གྱིའོ་རྐང་པ་དག་གིའོ་ཞེས་
སྦྱར། ཁྲི་དང་ཁྲིའུ་རྐང་པ་དེ་དག་གི་ཚད་ནི། བུ་གར་གཞུག་པའི་ཕྱོགས་མ་གཏོགས་
པར་སྲིད་དུ་ཁྲུ་གང་ངོ༌། །ཁྲུའི་ཚད་ཇི་ལྟ་བུ་ཞེ་ན། བདེ་བར་གཤེགས་པའི་ཁྲུའི་
སུམ་ཆས་རྣམ་པར་བཞག་གོ །བསླབ་པའི་གཞི་འོག་མ་ཤིང་བལ་གྱིས་གོས་པ་དང་
བདེ་བར་གཤེགས་པའི་ཆོས་གོས་ཀྱི་ཚད་ལས་གྱུར་པ་མ་གཏོགས་པ། གདིང་བ་
དང་གཡན་པ་དགབ་པ་དང་དབྱར་གྱི་རས་ཆེན་གསུམ་ལ་ཡང་ཁྲིའི་ཚད་ནི་བདེ་བར་
གཤེགས་པའི་ཁྲུའི་སུམ་ཆའོ། །ཁྲི་རྐང་འཆོས་པའི་ལྟུང་བྱེད་དོ།། །།
གཉིས་པ་གནོད་པ་ལས་གྱུར་པའི་སྤྱི་དོན། མཉན་ཡོད་དུ། ཉེར་དགའ།
ཞེ་དཀུ །ཡན་ལག་ལ་བཞི་ལས། གཞི་ལ། དངོས་པོ་དགེ་འདུན་མཚན་ཉིད་པའི་
གནས་མལ་རུང་ཚད་ལྡན་གོས་པར་བྱེད་པ་ལུས་སམ་གནས་མལ་ལ་གནོད་པར་བྱེད་
བའི་ཤིང་བལ་ཡིན་པ། གཉིས་འདྲ། མཐའ་སུམ་ཆ་ཙམ་གོས་པའོ། །གཞུང་
དོན་ནི། གང་ལ་ཤིང་བལ་གྱིས་གོས་བར་བྱེད་པའི་ལྟུང་བྱེད་དུ་འགྱུར་ཞེ་ན། དགེ་
འདུན་གྱི་ཁྲིའམ་ཁྲིའུ་དག་ལ་ཤིང་བལ་གྱིས་གོས་པར་བྱས་པ་ལ་ལྟུང་བྱེད་དུ་འགྱུར་
རོ༑ ༑རང་ཉིད་ཀྱིས་གོས་པར་བྱོས་པ་དགོས་སམ་ཞེ་ན། རང་ངམ་རང་གིས་བསྐོས་
པས་གོས་པར་བྱས་ན་ཡང་ལྟུང་བྱེད་དུ་འགྱུར་རོ། །འདིར་ཤིང་བལ་ཇི་ལྟ་བུ་ཞེ་
ན༑ ཤིང་བལ་ནི་ལྔ་སྟེ། ཤལ་མ་ལིའི་དང་། ཨརྐའི་དང་། ཨ་ཤ་ཀའི་དང་། སྤྲ་
བའི་དང་། ཨེར་ཀའི་ཤིང་བལ་ལོ། །ཤིང་བལ་གྱིས་གོས་པར་བྱས་པའི་ལྟུང་བྱེད་དོ། །

ལྔ་པ་གོས་བཟོ་བསྒྲུབ་པ་ལས་གྱུར་པ་ལ་བཞི་ལས། གདིང་བ་ལས་གྱུར་
བའི་སྤྱི་དོན། མཉན་ཡོད་དུ། རབ་ཏུ་མང་པོ། ཚད་མི་ཤེས་པ། རྒྱུ་མཚན་འདོད་
ཞེན་ཆེ་བ། དགེ་བའི་བར་ཆད་དུ་འགྱུར་བ། ལོངས་སྤྱད་དུ་མི་རུང་བས་ཆུད་ཟ་
བའོ། །ཡན་ལག་ལ་བཞི་ལས། གཞི་ལ། གདིང་བའི་རྒྱུ་རུང་བ་ཚད་ལྡན་རང་
དབང་བ། རྙིང་པ་དང་སྔར་གཞན་གྱིས་བཟོ་རྩོམ་མ་བྱས་པ། གསུམ་འདྲ། གཞུང་
དོན་ལ་གཉིས་ལས། ཡན་ལག་གི་མཚན་ཉིད་ནི། གང་ལ་གདིང་བའི་ལྟུང་བྱེད་
དུ་འགྱུར་ཞེ་ན། གདིང་བའི་ཚད་ལས་ལྷག་པ་བྱེད་དམ་བྱེད་དུ་བཅུག་ན་ལྟུང་བྱེད་
དུ་འགྱུར་རོ། །གདིང་བའི་ཚད་གང་ཞེ་ན། གདིང་བ་འདིའི་ཚད་ནི་སྲིད་དུ་ཁྲུ་གསུམ་
མོ༑ ༑ཁྲུ་གསུམ་གྱིས་མི་ཆོག་ན། སྲིད་དུ་ཁྲུ་ཕྱེད་དང་དོ་མན་ཆད་བསྐྱེད་དོ། །གདིང་
བ་འདིའི་ཞེང་གི་ཚད་དུ་ནི་ཁྲུ་དོ་དང་སོར་དྲུག་གོ །གཉིས་པ་སེལ་བ་ནི། གདིང་
བའི་ཆུ་ཞེང་ཇི་སྐད་བཤད་པ་ལས་ཆུང་ངུ་ལ་བྱིན་གྱིས་རློབ་ན་ཉེས་བྱས་སོ། །འོག་
མ་གཡན་པ་དགབ་པ་དང་། དབྱར་གྱི་རས་ཆེན་གཉིས་ལ་ཡང་ཚད་ལས་ཆུང་བ་
ལ་བྱིན་གྱིས་རློབ་ན་ཉེས་བྱས་སོ། །གདིང་བ་ལས་གྱུར་པའི་ལྟུང་བྱེད་དོ། །
གཡན་པ་དང་དབྱར་གྱི་རས་ཆེན་ལས་གྱུར་པ་ལ། གང་ལ་གཡན་པ་དགབ་
པའི་ལྟུང་བྱེད་དུ་འགྱུར་ཞེ་ན། གཡན་པ་དགབ་པའི་ཚད་ལས་ལྷག་པ་བྱེད་དམ་
བྱེད་དུ་འཇུག་ན་ལྟུང་བྱེད་དོ། །གཡན་པ་དགབ་པའི་ཚད་ནི། སྲིད་དུ་ཁྲུ་དྲུག་དང་།
ཞེང་དུ་ཁྲུ་གསུམ་མོ། །གཡན་པ་དགབ་པ་ལས་གྱུར་པའི་ལྟུང་བྱེད་དོ། །གང་ལ་
དབྱར་གྱི་རས་ཆེན་ལས་གྱུར་པའི་ལྟུང་བྱེད་དུ་འགྱུར་ཞེ་ན། དབྱར་གྱི་རས་ཆེན་
ཚད་ལས་ལྷག་པ་བྱེད་དམ་བྱེད་དུ་བཅུག་ན་ལྟུང་བྱེད་དུ་འགྱུར་རོ། །དེའི་ཚད་ནི་
སྲིད་དུ་ཁྲུ་དགུ་དང་། ཞེང་དུ་ཁྲུ་གསུམ་དང་སོར་བཅོ་བརྒྱད་དོ། །དབྱར་གྱི་རས་

ཆེན་ལས་གྱུར་པའི་ལྟུང་བྱེད་དོ། །
བཞི་པ་བདེ་བར་གཤེགས་པའི་ཆོས་གོས་ལས་གྱུར་པའི་སྤྱི་དོན། མཉན་
ཡོད་དུ། ཉེར་དགའ། ཉོན་མོངས་པ་བླ་མ་ལྟར་བཅོས་པ། ཉེས་པ། བདེ་གཤེགས་
ཆོས་གོས་ཀྱི་ཚད་ཀྱི་ཆོས་གོས་བྱེད་དུ་འཇུག་པའོ། །རྒྱུ་མཚན་བླ་མ་ལྟར་བཅོས་
པ་དང་། དེ་འཚོལ་འཚོལ་ནས་དགེ་བའི་བར་ཆད་དུ་འགྱུར་བ་སོགས། ཡན་ལག་
ལ་ཆོས་གོས་གསུམ་གྱི་རྒྱུ་ཡིན་པ། བདག་ཉིད་དེའི་སྐུ་ཙམ་མེད་པ་ཞེས་སྦྱར། གཞན་
འདྲའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། བདེ་བར་གཤེགས་
པའི་ཆོས་གོས་ཀྱི་ཚད་ནི། སྲིད་དུ་སྟོན་པ་རང་གི་ཁྲུ་ལྔ། ཕལ་པའི་ཁྲུ་བཅོ་ལྔ་དང་།
ཞེང་དུ་སྟོན་པའི་ཁྲུ་གསུམ། ཕལ་པའི་ཁྲུ་དགུ་པའི་ཆོས་གོས་སོ། །གང་ལ་བདེ་
བར་གཤེགས་པའི་ཆོས་གོས་ཀྱི་ཚད་ལས་གྱུར་པའི་ལྟུང་བྱེད་དུ་འགྱུར་ཞེ་ན། བདེ་
བར་གཤེགས་པ་དེའི་སྐུ་ལུས་ཀྱི་ཚད་ཙམ་མེད་པར་བདེ་བར་གཤེགས་པའི་ཆོས་གོས་
དེའི་ཚད་དམ་དེའི་ཚད་ལས་ལྷག་པའི་ཆོས་གོས་དེ་བྱེད་དམ་བྱེད་དུ་བཅུག་ན་ལྟུང་
བྱེད་དུ་འགྱུར་རོ། །གཉིས་པ་བསླབ་བྱ་ནི། བདེ་བར་གཤེགས་པའི་ཆོས་གོས་སམ།
དེ་ལས་ལྷག་པ་དེ་རང་གི་ལུས་དང་འབྲེལ་བས་སམ་གཞན་ཡང་རུང་སྟེ་བྱིན་གྱིས་
བརླབས་ནས་སམ། རྣམ་པར་བརྟགས་ནས་སམ། རྣམ་པར་མ་བརྟགས་པར་བཅང་
བར་མི་བྱའོ། །ཁབ་རལ་ལ་སོགས་བདུན་པོ་འདི་སྤང་བར་མ་བཅས་པ་ནི་བཅག་
པ་སོགས་མ་བྱས་ན་སྤང་བྲལ་སྔོན་དུ་བཏང་ཡང་བཤགས་པ་མི་འཆགས་ལ། དེ་
དག་བྱས་ན་སྤང་བྲལ་མི་དགོས་པའི་ཕྱིར་རོ། །བདེ་བར་གཤེགས་པའི་ཆོས་གོས་
ཀྱི་ཚད་ལས་གྱུར་པའི་ལྟུང་བྱེད་དོ། །ལྟུང་བྱེད་འབའ་ཞིག་ཏུ་གྱུར་པ་རྣམས་རྫོགས་སོ། །

བཞི་པ་སོ་སོར་བཤགས་པའི་སྡེ་ལ་གཉིས། དགེ་སློང་མའི་གཞི་ལས་གྱུར་
པ་དང་། ཁྱིམ་པའི་གཞི་ལས་གྱུར་པའོ། །དང་པོ་ལ་གཉིས་ལས། དགེ་སློང་མ་
ལ་ཟས་ལེན་པའི་སོར་བཤགས་ཀྱི་སྤྱི་དོན། མཉན་ཡོད་དུ། ཉེར་དགའ། ཉོན་
མོངས་པ་བག་མ་གཞུག་གིས་མཐོ་འཚམས་པ། རྒྱུ་མཚན་ཐུན་མོང་བ་དང་ཡུལ་
དེ་ལ་གནོད་པ། ཡན་ལག་ལ་བཞི་ལས། གཞི་ལ། དགེ་སློང་མ་ཆོས་བརྒྱད་ལྡན་
གྲོང་ངམ་གྲོང་གི་ཉེ་འཁོར་རམ་ལམ་པོ་ཆེ་གསུམ་གང་རུང་ན་འདུག་པ། དངོས་
པོ་དུས་རུང་གི་བཟའ་བའམ་བཅའ་བ། རུང་ཚད་ལྡན་དགེ་སློང་མ་དེ་ཉིད་ཀྱིས་མི་
འབྲིམ་པའི་རྣམ་པས་ཕུལ་བ། བདག་ཉིད་ཀྱང་གནས་གསུམ་པོ་གང་རུང་ན་འདུག་
པ་ཀུན་སློང་ལེན་པར་འདོད་པ། སྦྱོར་བ་དངོས་སུ་ལེན་པར་རྩོམ་པ། མཐའ་ཟོས་
པར་གྱུར་པའོ། །གཞུང་དོན་ལ་གཉིས་ལས། ཡན་ལག་གི་མཚན་ཉིད་ནི། དགེ་
སློང་མ་ལས་ཟས་ལེན་པའི་སོར་བཤགས་འདིའི་བྱེད་པ་པོ་གང་ཞེ་ན། ཤེས་གཙོའོ།།
གང་ལ་ན། དགེ་སློང་མ་ཉིད་དང་ཉེ་དུ་མིན་པ་ཉིད་ལའོ། །ཅི་ཞིག་བྱས་ན་བྱེད་
པ་པོ་ཡིན་ཞེ་ན། ཉེ་དུ་མ་ཡིན་པའི་དགེ་སློང་མ་གྲོང་ངམ་གཞན་གང་ཡང་རུང་བ་
ན་འདུག་པས། རང་གི་ལག་གིས་གཞན་ལ་མི་འབྲིམ་པའི་རྣམ་པས་བདག་ཉིད་ཀྱི་
དོན་དུ་བསྒྲུབས་ཤིང་ཕུལ་བའི་བཅའ་བ་དང་བཟའ་བ་དག་ལྟུང་བ་འབྱིན་པར་བྱེད་
པའི་དགེ་སློང་བདག་ཉིད་གྲོང་ན་འདུག་པས་རང་གི་ལག་གིས་བླངས་ཏེ་གནས་གང་
ཡང་རུང་བར་འདུག་ནས་ཟོས་ན་དངོས་གཞིར་འགྱུར། ཊིཀྐར། དགེ་སློང་ལམ་
པོ་ཆེ་ན་འདུག་པས་དགེ་སློང་མ་གང་ཡང་རུང་བ་ན་འདུག་པ་དེ་ལས་བཅའ་བ་དང་
བཟའ་བ་ལེན་ཞིང་ཟ་བར་བྱེད་ན་དངོས་གཞིར་འགྱུར་རོ། །དེ་བཞིན་དུ་དགེ་སློང་
ལམ་པོ་ཆེ་ན་འདུག་པ་མིན་པས་དགེ་སློང་མ་ལམ་པོ་ཆེ་ན་འདུག་པ་དེ་ལས་བཅའ་

བ་དང་བཟའ་བ་ལེན་ཞིང་ཟ་བར་བྱེད་ན་ནི་ཉེས་བྱས་སུ་འགྱུར་རོ། །དགེ་སློང་གཙུག་
ལག་ཁང་ན་འདུག་པས་དགེ་སློང་མ་གྲོང་ན་འདུག་པ་དེ་ལས་བཅའ་བ་དང་བཟའ་
བ་ལེན་ཅིང་ཟ་བར་བྱེད་པ་དེ་ལ་ནི་ལྟུང་བ་མེད་དོ། །གཉིས་པ་སེལ་བ་ནི། དགེ་
སློང་མའི་དབྱར་ཁང་ནི་གྲོང་ཉིད་མིན་པས་དགེ་སློང་དེ་ན་འདུག་པས་ལེན་པ་ལ་ལྟུང་
བ་མེད་དོ། །དགེ་སློང་གི་གནས་ཀྱང་གྲོང་ཉིད་མིན་པས་དགེ་སློང་དེ་ན་འདུག་པས་
ལེན་པ་ལ་ལྟུང་བ་མེད་དོ། །དགེ་སློང་གྲོང་གི་སྟེང་གི་ནམ་མཁའ་ལ་འདུག་སྟེ་བླངས་
ནས་ཟ་ན་ཕྱེད་ཉིད་དེ་ཉེས་བྱས་སོ། །དགེ་སློང་མས་ཟས་གྲོང་དུ་བཞག་ནས་གུད་
དུ་སོང་སྟེ་ཟས་འཇོག་པར་བྱེད་པ་དགེ་སློང་མ་ཉེ་བར་མི་གནས་པ་ན་དགེ་སློང་གིས་
གཞག་པའི་ཟས་ལེན་པ་ནི་འཇོག་པར་བྱེད་པ་དེ་ལས་བླངས་པ་མིན་ནོ། །དེས་ན་
ཡིད་གཅུགས་པས་ལེན་ན་ལྟུང་བ་མེད་ཅིང་དེ་ལས་གཞན་པས་ལེན་ན་མ་བྱིན་ལེན་
དུ་འགྱུར་རོ། །དགེ་སློང་མ་ལས་ཟས་ལེན་པའི་སོ་སོར་བཤགས་པར་བྱ་བ་སྟེ་དང་པོའོ། །
གཉིས་པ་མ་བཟློག་པར་ཟ་བའི་སོར་བཤགས་ཀྱི་སྤྱི་དོན། མཉན་ཡོད་དུ།
དྲུག་སྡེ་ཉོན་མོངས་པ་ངོ་བཟློག་མི་ཕོད་པ། རྒྱུ་མཚན་ལྷག་པོ་བླངས་བས་སྦྱིན་བདག་
ལ་གནོད་པ་དང་། དགེ་སློང་གཞན་གྱི་སྐལ་བ་ཆད་པ་དང་། དགེ་སློང་མ་དང་
ཐུན་མོང་བའོ། །ཡན་ལག་ལ་བཞི་ལས། གཞི་ལ། ཁྱིམ་པ་ཐ་སྙད་ལྔ་ལྡན་ཉེ་དུ་
མིན་པ། རང་ངམ་དགེ་སློང་མ་ལས་རྫས་ཐ་དད་པ། དངོས་པོ་དུས་རུང་གི་བཟའ་
བའམ་བཅའ་བ་རུང་ཚད་ལྡན་བསྐོ་ཤམ་བྱེད་པ། དགེ་སློང་མ་བདུན་ལྡན་ཚིག་
གདགས་སུ་རུང་བ་ན་འདུག་པ་དང་། བསྐོ་ཤམ་བྱེད་པ་ལ་ཞུགས་པ་དང་། གང་
ཡང་རུང་བས་མ་བསྒོ་བའོ། །གྲོགས་དགེ་སློང་དྲུག་ལྡན་རང་དང་གསུམ་ཡན་ཆད་
དོ༑ ༑བདག་ཉིད་དེའི་ཚིག་གིས་སམ་དེའི་ཉེ་དུས་བོས་པ་མིན་པའོ། །ཀུན་སློང་

ལེན་པར་འདོད་པ། སྦྱོར་བ་རང་ངམ་བསྐོས་པས་བླངས་ཏེ་ཟར་རྩོམ་པ། མཐའ་
མགུལ་དུ་མིད་པའོ། །གཞུང་དོན་ལ་གཉིས། རྣམ་གཞག་དང་། བསླབ་བྱའོ།།
དང་པོ་ལ་གསུམ། ཡན་ལག་གི་མཚན་ཉིད་དམིགས་བསལ་དང་བཅས་པ། སེལ་
བ༑ འདུ་ཤེས་བྱེད་པ་པོར་བསྟན་པའོ། །དང་པོ་ནི། འདིའི་བྱེད་པ་པོ་གང་ཞེ་ན།
ལྟུང་བ་འབྱིན་པ་པོའི་དགེ་སློང་དེའམ། དགེ་སློང་གཞན་ལ་འདི་ལ་བཅའ་བའམ།
བཏུང་བའམ་སྲན་ཚོད་དམ་བཟའ་བ་བྱིན་ཅིག །ཡང་ལྷག་པོ་བྱིན་ཅིག །ཅེས་བྱ་
བ་ལ་སོགས་པས་བསྐོ་ཤམ་བྱེད་པ་ལ་ཞུགས་པའི་དགེ་སློང་མ་འདུག་པ་ནི་བྱེད་པ་
པོ་ཡིན་ནོ། །དེ་ལྟ་བུའི་དགེ་སློང་མ་འདུག་པ་ཐམས་ཅད་བྱེད་པ་པོ་ཡིན་ནམ་ཞེ་
ན༑ གལ་ཏེ་བསྐོ་ཤམ་བྱེད་པའི་དགེ་སློང་མ་དེའི་ཚིག་གིས་མགྲོན་དུ་བོས་སམ།
དགེ་སློང་མ་དེའི་ཉེ་དུས་མགྲོན་དུ་བོས་པ་མིན་པ་དེ་བྱེད་པ་པོ་ཡིན་ནོ། །དམིགས་
བསལ་ནི། དགེ་སློང་མས་འདིར་བྲིམས་ཤིག་དེའི་འོག་ཏུ་འདིར་བྲིམས་ཤིག་ཅེས་
སོགས་མདུན་གྱི་བྱུག་རིས་སྟོན་པ་དང་། མ་བྱིན་པ་ལ་འདིར་བྱིན་ཅིག་ཅེས་སྦྱིན་
དུ་འཇུག་པ་ནི་མ་གཏོགས་ཏེ་ཉེས་པ་མེད་དོ། །ཅི་ཞིག་བྱས་ན་བྱེད་པ་པོ་ཡིན་ཞེ་
ན༑ བསྐོ་ཤམ་བྱེད་པའི་དགེ་སློང་མ་དེ་ལ་མ་བསྒོ་བར་དགེ་སློང་གིས་ཟོས་ན་ཁ་
ན་མ་ཐོ་བ་འདིར་འགྱུར། སུས་མ་བསྒོ་བར་ཞེ་ན། ལྟུང་བ་འབྱིན་པ་པོའམ་དེ་ལས་
གཞན་པའི་དགེ་སློང་གང་ཡང་རུང་བ་སྟོན་མོ་དེའི་ནང་དུ་སྔར་ཟན་ཟོས་ཟིན་ནས་
ལངས་པ་ད་ལྟ་ལྷན་ཅིག་མི་ཟ་བས་ཀྱང་རུང་བས་མ་བསྒོས་པར་རོ། །ཅི་ཞིག་མ་
བསྒོས་པར་ཞེ་ན། སྲིང་མོ་ཁྱོད་དགེ་སློང་རྣམས་ཟན་ཟོས་ཀྱི་བར་དུ་རེ་ཞིག་སྡོད་
ཅིག་ཅེས་མ་བསྒོ་བར་རོ། །དགེ་སློང་ཇི་སྙེད་ཅིག་ལ་ལྟུང་བར་འགྱུར་ཞེ་ན། གཉིས་
མན་ཆད་ལ་ནི་ན་སྨད་ཡིན་པས་དགེ་སློང་གསུམ་ལ་སོགས་པ་ཡན་ཆད་མགྲོན་དུ་

བོས་པས་ཟོས་པ་དེ་ཐམས་ཅད་ལ་ཁ་ན་མ་ཐོ་བ་དེར་འགྱུར་རོ། །གནས་གང་དུ་
ཟོས་ན་འགྱུར་ཞེ་ན། བྲམ་ཟེ་དང་ཁྱིམ་བདག་ལ་སོགས་པའི་ཁྱིམ་དུ་མགྲོན་དུ་བོས་
པ་ཟོས་ན་ཡིན་གྱི་གཞན་དུ་མིན་ནོ། །དགེ་སློང་མ་ཐག་ཇི་ཙམ་ན་འདུག་པ་ཁ་ན་
མ་ཐོ་བའི་བྱེད་པ་པོ་ཡིན་ཞེ་ན། གལ་ཏེ་སྲིང་མོ་ཁྱོད་དགེ་སློང་རྣམས་ཟན་ཟོས་ཀྱི་
བར་དུ་རེ་ཞིག་སྡོད་ཅིག་ཅེས་པའི་ཚིག་དེ་དགེ་སློང་མ་དེ་ལ་ཉེ་བར་གདགས་སུ་རུང་
བའི་སོ་ན་འདུག་ནས་མ་བསྒོས་པར་ཟ་ན་དངོས་གཞིའི་བྱེད་པ་པོ་ཡིན་ནོ། །གཉིས་
པ་ནི། གལ་ཏེ་ཚིག་དེ་ཉེ་བར་གདགས་སུ་མི་རུང་བའི་ས་ན་འདུག་ན་ཉེས་བྱས་ཀྱི་
བྱེད་པ་པོ་ཡིན་ནོ། །གསུམ་པ་ནི། བསླབ་པའི་གཞི་འདི་ལ་དགེ་སློང་མ་ལ་བསྒོ་
བ་ཉིད་དུ་རྣམ་པར་གནས་པ་ནི་ཤེས་གཙོའོ། །དེས་ན་དགེ་སློང་མ་བསྐོ་ཤམ་བྱེད་
འཔར་འདུ་ཤེས་ནས་མ་བསྒོ་བར་ཟ་ན་ཉེས་པར་འགྱུར་ལ། མི་ཤེས་ན་ལྟུང་བ་མེད་
དོ༑ ༑གཉིས་པ་བསླབ་བྱ་ནི། འདུ་ཤེས་གཙོ་ཆེར་བྱེད་པ་པོ་ཡིན་པ་དེའི་ཕྱིར། དགེ་
སློང་མ་བསྐོ་ཤམ་བྱེད་པར་འདུ་ཤེས་ན་དགེ་སློང་མ་དེ་ལ་བསྒོའམ་ཞེས་དྲི་བ་ལ་བརྩོན་
པར་བྱའོ། །འདྲི་བ་འདི་ལ། རྒན་པས་འཇུག་པར་བྱ་ཞིང་རྒན་པ་མི་འཇུག་ན་གསར་
བུས་འཇུག་པར་བྱའོ། །གྲོལ་རིམ་དུ་མ་ཕེབས་པར་འབྲིམ་དུ་འཇུག་པ་མ་བཟློག་
པར་ཟ་བའི་སོ་སོར་བཤགས་པར་བྱ་བ་སྟེ་གཉིས་པའོ། །
གཉིས་པ་ཁྱིམ་པའི་གཞི་ལས་གྱུར་པ་ལ་གཉིས་ལས། བསླབ་པ་དྲལ་ཏེ་ཁྱིམ་
དུ་འཇུག་པ་ལ་གསུམ་ལས། བསླབ་བྱ་ནི། ཁྱིམ་བདག་དད་པ་ཅན་ལ་གལ་ཏེ་དགེ་
འདུན་ལ་བྱིན་ན་དེ་ཡོ་བྱད་ཀྱིས་ཕོངས་པར་འགྱུར་བ་ལྟ་ན། དགེ་འདུན་གྱིས་དེ་
ལ་ཁྱིམ་གྱི་བསླབ་པའི་སྡོམ་པ་སྦྱིན་པར་བྱའོ། །གང་གིས་སྦྱིན་ན། གསོལ་བ་འབའ་
ཞིག་གི་ལས་ཀྱིས་སོ། །སྡོམ་པ་དེ། སླར་གཞིག་ཅིང་བག་ཡངས་སུ་བྱ་བ་ཡང་

གསོལ་བ་འབའ་ཞིག་གི་ལས་ཀྱིས་བྱའོ། །བསླབ་པའི་སྡོམ་པ་བྱིན་པའི་ཁྱིམ་བདག་
དེའི་སེམས་རྟོགས་ནས་དེའི་ཁྱིམ་དུ་འགྲོ་བ་དང་སྟན་ལ་འདུག་པ་དང་ཆོས་བསྟན་
པ་དག་བྱའོ། །དགེ་སློང་ལྷུང་བཟེད་སྟོང་པས་དེའི་ཁྱིམ་དུ་འཇུག་པར་མི་བྱའོ། །སྡོམ་
པ་བྱིན་པའི་ཁྱིམ་བདག་དེའི་བྱིས་པ་ཟས་སློང་བ་དག་ལ་སྣུམ་འཁུར་དག་སྦྱིན་པར་
བྱ་ཞིང་བསོད་སྙོམས་རིམ་གྱིས་ནི་མི་སྦྱིན་ནོ། །གལ་ཏེ་དད་པ་ཅན་དེ་འདོད་ན་ཁྱིམ་
གྱི་སྡོམ་པ་དེ་བག་ཡངས་སུ་བྱ་ཞིང་གཞིག་པར་བྱའོ། །གཉིས་པ་རྣམ་གཞག་གི་
སྤྱི་དོན། ཡངས་པ་ཅན་དུ། དྲུག་སྟེ། ཉོན་མོངས་པ་འགྲན་འཚོལ་བ། རྒྱུ་མཚན་
དགེ་འདུན་གྱི་བཀའ་བཅག་པ་དང་། སྦྱིན་བདག་ལ་གནོད་པ་སོགས། ཡན་ལག་
ལ་བཞི་ལས། གཞི་ལ། ཡུལ་ཁྱིམ་པ་བསླབ་པའི་སྡོམ་པ་བྱིན་པ་རྫས་ཐ་དད་པ།
དངོས་པོ་དུས་རུང་གི་བཅའ་བའམ་བཟའ་བ་རུང་ཚད་ལྡན་དེ་ཉིད་ཀྱི་ཡིན་པ། ལ་
ཕུག་ལ་སོགས་པ་མོད་པ་མིན་པའོ། །བདག་ཉིད་སྡོམ་པ་བྱིན་པའི་མདུན་དུ་མགྲོན་
དུ་བོས་པ་མིན་པ། གསུམ་འདྲའོ། །གཞུང་དོན་ནི། བསླབ་པའི་སྡོམ་པ་དེ་བྱིན་
པའི་མདུན་རོལ་ཏུ་མགྲོན་དུ་མ་བོས་པས་བསླབ་པའི་སྡོམ་པ་བྱིན་པའི་ཁྱིམ་ནས་བཅའ་
བ་དང་བཟའ་བ་དག་བླངས་ཤིང་ཟོས་པ་ལ་ཁ་ན་མ་ཐོ་བ་འདིར་འགྱུར་རོ། །གསུམ་
པ་ལྟུང་མེད་ནི། བཅའ་བ་སོགས་གང་རུང་ཟོས་པ་ལ་འགྱུར་རམ་ཞེ་ན། ག་གོན་
དང་ལ་ཕུག་དང་སྔོ་ལྡམ་ལྡུམ་མོད་པ་དག་ཅི་རན་དུ་བླངས་བས་དེ་ལ་གནོད་པར་
མི་འགྱུར་བ་ནི་མ་གཏོགས་སོ། །དེའི་རུང་མཐུན་དོ་གསུམ་འདུས་ཟ་རིང་འདུག་
པ་ལའང་སྦྱར་རོ། །བསླབ་པ་དྲལ་ཏེ་ཁྱིམ་དུ་འཇུག་པའི་སོ་སོར་བཤགས་པར་བྱ་
བ་སྟེ་གསུམ་པའོ། །
གཉིས་པ་ནགས་བརྟག་ལ་གཉིས་ལས། བསླབ་བྱ་ནི། ཆོམ་རྐུན་པ་ཡོད་

མེད་རྟོག་པའི་ནགས་མྱུལ་བའི་དགེ་སློང་གསོལ་གཉིས་ཀྱི་ལས་ཀྱིས་བསྐོ་བར་བྱའོ།།
དགེ་ཚུལ་ལ་སོགས་པ་ཡིད་བརྟན་ཏུ་མི་རུང་བས་མི་བསྐོའོ། །ནགས་ནི་དགོན་པར་
གྱུར་པ་ཙམ་ལ་དགོངས་ཏེ་གསུངས་པ་ཡིན་གྱི་ཤིང་ལྗོན་པའི་ཚོགས་ཐིབས་པོ་འབའ་
ཞིག་ལ་མི་བྱའོ། །བསྐོས་པའི་དགེ་སློང་དེས་ཇི་ལྟར་བྱ་ཞེ་ན། བསྐོས་པའི་དགེ་
སློང་དེས་དཔག་ཚད་ཕྱེད་ཁོ་ར་ཁོར་ཡུག་ཏུ་བརྟག་པར་བྱའོ། །གལ་ཏེ་ཆོམ་རྐུན་
གྱི་འཇིགས་པ་དང་བཅས་པ་ཡིན་ན་དུང་བརྡ་གཏུལ་བར་བྱའོ། །བ་དན་སྔོན་པོ་
བསྒྲེང་བར་བྱའོ། །འདའ་མའི་ཆང་བུ་དག་ལམ་ཁར་གཞག་པར་བྱའོ། །གསུམ་
པོ་འདི་འཇིགས་པ་ཆུང་འབྲིང་ཆེན་པོའི་བརྡ་ཡིན་ཟེར། འཇིགས་པ་དང་བཅས་
པ་ལས་གཞན་དུ་འཇིགས་པ་མེད་པར་གྱུར་ན་བ་དན་དཀར་པོ་དག་བསྒྲེང་བར་བྱའོ།།
ནགས་མྱུལ་བའི་དགེ་སློང་དེ་འདོད་པ་ཉིད་ཡིན་ན། དེ་ལ་ཁྱེའུ་སུས་དང་གྲོགས་
དག་ཀྱང་སྦྱིན་པར་བྱའོ། །གཉིས་པ་རྣམ་གཞག་གི་སྤྱི་དོན། སེར་སྐྱར། དྲུག་སྡེ།
བདག་ཉིད་འགེངས་ཤིང་དགེ་འདུན་གྱི་དོན་ཡལ་བར་འདོར་བ། ནགས་མ་མྱུལ་
བར་ཟས་བླངས་ཏེ་ཟོས་པའོ། །ཡན་ལག་ལ་བཞི་ལས། གཞི་ལ། ཡུལ་ཁྱིམ་པ་
ཐ་སྙད་ལྔ་ལྡན། རྫས་ཐ་དད་པ། དངོས་པོ་འདྲ། གནས་གྲོང་ངམ་གཙུག་ལག་
ཁང་ནས་རྒྱང་གྲགས་ཀྱི་ཕྱི་རོལ་ཡིན་པ་འཇིགས་པ་དང་བཅས་པའོ། །བདག་ཉིད་
དགོན་པ་བ་མིན་པ། རང་གཞན་གྱིས་མ་བསྲུངས་པའོ། །བསམ་པ་ལ་གཉིས་ལས།
འདུ་ཤེས་སྤྱི་དང་བྱེ་བྲག་ལ་མ་འཁྲུལ་བ། ཀུན་སློང་བླངས་ཏེ་ཟར་འདོད་པ། སྦྱོར་
བ་ཟར་རྩོམ་པ། མཐའ་མགུལ་དུ་མིད་པ་རྫོགས་པའོ། །གཞུང་དོན་ལ་གཉིས་ལས།
ཡན་ལག་གི་མཚན་ཉིད་ནི། འདིའི་བྱེད་པ་པོ་གང་ཞེ་ན། ཤེས་གཙོའོ། །གང་ལ་
ན༑ ནགས་མ་མྱུལ་བ་ཉིད་ལའོ། །ཊིཀྐར། རེ་ཞིག་བདག་གི་དོན་ནི་གྲུབ་ཟིན་

གྱི༑ དགེ་འདུན་སྦྱིན་པ་པོའི་གནོད་པ་བསྲུང་བ་འདིས་ཁོ་བོ་ཅག་ལ་ཅི་བྱ་ཞེས་བདག་
ཉིད་བཀོད་པ་ཙམ་གྱིས་ཆོག་པར་འཛིན་ཅིང་འཇིགས་པ་དང་བཅས་པའི་གནས་སུ་
ཟས་བླངས་ཏེ་ཟ་བ་ལ་ཁ་ན་མ་ཐོ་བ་འདིར་འགྱུར་རོ། །ཞེས་གསུངས་པས་བསྐོས་
པ་ཁོ་ན་ལ་འདི་འབྱུང་ཟེར། ཅི་ཞིག་བྱས་ན་འདུ་ཤེས་གཙོ་ཆེར་བྱེད་པ་པོ་ཡིན་ཞེ་
ན༑ དགེ་སློང་ཀུན་དགའ་ར་བ་ན་གནས་པས་དེའི་ཕྱི་རོལ་གྱི་དགོན་པ་རྒྱང་གྲགས་
གཅིག་གི་མཐར་བཅའ་བ་དང་བཟའ་བ་བླངས་ཏེ་ཟོས་ནའོ། །གཉིས་པ་སེལ་བ་ནི།
དགེ་སློང་གིས་ནགས་འཇིགས་པ་མེད་པ་ཉིད་དུ་མྱུལ་བ་སྦྱིན་བདག་བསྲུང་བ་བསྒྲུབས་
ནས་ཀུན་དགའ་ར་བའི་ཕྱི་རོལ་གྱི་དགོན་པར་བཅའ་བ་སོགས་བླངས་ཏེ་ཟོས་ན་ཕྱེད་
ཉིད་དེ་ཉེས་བྱས་སོ། །བསྲུང་བ་མ་བསྒྲུབས་ཀྱང་ཀུན་དགའ་ར་བའི་ཕྱི་རོལ་གྱི་དགོན་
པ་འཇིགས་པ་དང་བཅས་པའི་གནས་ལས་གཞན་དུ་གྱུར་པ་ཉིད་དུ་ཟས་བླངས་ཏེ་
ཟ་བ་ཡང་ཕྱེད་ཉིད་དོ། །གསུམ་པོ་འདི་ལ་རང་གིས་ཞེས་མ་སྨོས་པས་སྤྲིང་ཡིག་
ལ་སོགས་པས་བླངས་ཀྱང་འདྲའོ། །ནགས་བརྟག་པ་ལས་གྱུར་པའི་སོ་སོར་བཤགས་
པར་བྱ་བ་སྟེ་བཞི་པའོ། །སོ་སོར་བཤགས་པར་བྱ་བ་རྣམས་རྫོགས་སོ།། །།
ལྔ་པ་བསླབ་བྱ་ཉེས་བྱས་ཀྱི་སྡེ་ལ་དགུ །གོས་བགོ་བའི་སྡེ་དང་། སྤྱོད་
ཡུལ་དུ་འགྲོ་བའི་དང་། སྟན་ལ་འདུག་པའི་དང་། ཟས་བླང་བའི་དང་། ཟས་
བཟའ་བའི་དང་། ལྷུང་བཟེད་ལ་སྤྱད་པའི་དང་། ཆོས་བསྟན་པའི་དང་། བསྒྲུབ་
པས་ཚུལ་ལས་གྱུར་པའི་དང་། རྒྱུ་བ་དགག་པའི་སྡེའོ། །དང་པོ་ནི། དགེ་སློང་
གིས་ཤམ་ཐབས་མཐང་གོས་ཅི་ནས་ཀྱང་མ་མཐའི་ཁ་མཉམ་པའི་ཟླུམ་པོར་འདུག་
པར་འགྱུར་བ་དེ་ལྟར་བགོ་བར་བྱའོ། །ཧ་ཅང་བརྩེངས་པ་པུས་གོང་དུ་ཐལ་བ་མིན་
པར་ཟླུམ་པོར་བགོ་བར་བྱའོ། །ལོང་བུའི་ཚིགས་ལ་རེག་པའི་ཧ་ཅང་འཇོལ་བ་མིན་

པར་རོ། །གྲ་ཟུར་དག་གླང་པོ་ཆེའི་སྣ་ལྟར་ནར་ཞིང་འཕྱང་བ་མིན་པར་རོ། །ལྟེ་
བའི་གོང་དུ་ཏ་ལའི་ལོ་མ་ལྟར་མ་ལྟེབས་པར་རོ། །གློ་ནས་ཕྱི་རོལ་གྱི་རིམ་པའི་གྲ་
འབྲུའི་ཕུར་མ་ལྟར་འདུག་པ་མིན་པར་རོ། །མདུན་གྱི་ལྟེ་བའི་འོག་ཏུ་ཤམ་ཐབས་
ཀྱི་ནང་དང་འབྲེལ་བའི་རིམ་པ་སྦྲུལ་མགོའི་གདེངས་ཀ་ལྟར་ཕྱིར་བྱུང་བ་མིན་པར་
ཟླུམ་པོར་བགོ་བར་བྱའོ། །ཆོས་གོས་བླ་གོས་དང་སྣམ་སྦྱར་ཅི་ནས་ཀྱང་ཟླུམ་པོར་
འདུག་པ་དང་། ཧ་ཅང་བརྩེངས་པ་མིན་པ་དང་། ཧ་ཅང་འཇོལ་བ་མིན་པ་ཤམ་
ཐབས་བགོ་བའི་ཚུལ་དང་པོ་གསུམ་ལྟར་འགྱུར་བ་དེ་ལྟར་བགོ་བར་བྱའོ། །གཉིས་
པ་ནི། རྐང་ལག་རྐྱང་བ་སོགས་མི་བྱ་བར་ཤིན་ཏུ་བསྡམས་ཤིང་ཁྱིམ་གཞན་དུ་འགྲོ་
བར་བྱའོ། །འོག་མ་རྣམས་ལ་ཁྱིམ་གཞན་དུ་ཞེས་སྦྱར། ཤམ་ཐབས་དང་སྟོད་
གཡོགས་ལེགས་པར་བགོས་ཤིང་ངོ་། །ཅ་ཅོའི་སྒྲ་སྐྱང་ཞིང་ངོ་། །མིག་ཐག་རིང་
པོར་བལྟ་བ་སོགས་གཡེང་བར་མི་བྱ་ཞིང་ངོ༌། །འོ་ན་ཇི་ལྟར་བྱ་ན། མིག་གཉའ་
ཤིང་གང་ཙམ་དུ་བལྟ་ཞིང་ངོ༌། །རས་ལ་སོགས་པས་མགོ་མི་གཡོག་པའི་རྣམ་པས་
སོ༑ ༑འདོམས་སྣང་བ་ཙམ་དུ་ཤམ་ཐབས་མི་རྗེ་པར་རོ། །ཆོས་གོས་ཕྲག་པའི་
ཕྱོགས་སུ་བཞག་ཅིང་མི་གཟར་བར་རོ། །རྣམ་འབྱེད་འགྲེལ་བ་ལས། ཆོས་གོས་
ཟླུམ་པོ་གྱོན་པ་ལས་ཕྲག་པ་གཡོན་པ་སོགས་ཕྲག་ལ་གཟར་པའོ་ཞེས་དང་། ཤེས་
རབ་བྱེད་པར། ཆོས་གོས་ཐ་མ་གཉིས་ཕྲག་པ་གཡས་གཡོན་དུ་གཟར་ཞིང་གྲོང་
དུ་མི་འགྲོའོ་ཞེའོ། །གཉའ་བའམ་ཕྲག་པའི་གོང་དུ་ལག་པ་གཉིས་ཕན་ཚུན་མི་བསྣོལ་
བར་རོ། །ལྟག་པར་ལག་པ་གཉིས་ཕན་ཚུན་མི་བསྣོལ་བར་རོ། །སྤྲེའུ་ལྟར་མི་མཆོང་
བར་རོ། །འཕྲ་བརྡེག་པ་ལྟར་སྒྱིད་པ་མི་རྐྱང་པར་རོ། །ཙོག་བུས་འགྲོ་བ་མིན་པར་
རོ༑ ༑རྐང་པའི་རྟིང་པ་བཏེག་སྟེ་བྲང་བས་འགྲོ་བ་མིན་པར་རོ། །ལག་པ་གཉིས་

རྐེད་པའི་ཕྱོགས་སུ་བརྟེན་ནས་གྲུ་མོ་བརྐྱངས་ཏེ་འགྲོ་བ་དཀུར་མི་བརྟེན་པར་རོ། །ལུས་
ཀྱོག་པོར་མ་བསྒྱུར་བར་རོ། །ལག་པ་མི་ཀྱོག་པར་རོ། །མགོ་ཀྱོག་ཅིང་མ་བསྒྱུར་
བར་རོ། །གཞན་དང་ལྷན་ཅིག་ཕྲག་པ་གཉིས་མི་སྤྲད་པར་རོ། །གཞན་དང་ལག་
པ་མི་སྦྲེལ་བར་ཁྱིམ་གཞན་དུ་འགྲོ་བར་བྱའོ། །གསུམ་པ་ནི། ཁྱིམ་གཞན་དེར་
ཁྱིམ་པས་བཞུགས་ཤིག་ཅེས་མ་བསྒོ་བར་སྟན་ལ་འདུག་པར་མི་བྱའོ། །སྟན་ལ་སོ་
སོར་མ་བརྟགས་པར་འདུག་པར་མི་བྱའོ། །གྱ་ཚོམ་དུ་ལུས་ཐམས་ཅད་ཀྱི་ལྗིད་ཀྱིས་
མི་དབབ་པར་རོ། །རྐང་པ་གཅིག་གི་སྟེང་དུ་གཅིག་གཞག་སྟེ་མི་བསྣོལ་བར་རོ།།
བརླ་གཅིག་གི་སྟེང་དུ་གཅིག་གཞག་སྟེ་མི་བསྣོལ་བར་རོ། །ལོང་བུ་གཅིག་གི་སྟེང་
དུ་ལོང་བུ་ཅིག་ཤོས་མི་གཞག་པར་རོ། །རྐང་པ་གཉིས་ནང་དུ་མི་དགུག་པར་རོ།།
རྐང་པ་གཉིས་ཕྱིར་འགྲད་དེ་མི་གདང་པར་རོ། །འདོམས་ཀྱི་ཕྱོགས་མི་སྣང་བར་
འདུག་པར་བྱའོ། །སྐོམ་ཚུགས་བཅས་ཏེ་ལག་པ་ལ་འགྲམ་པ་བརྟེན་ཏེ་སྟན་ལ་འདུག་
པར་མི་བྱའོ། །གང་ལ་འདུག་པའི་སྟན་ཐབས་རྒྱབ་ཀྱིས་ཁྱེར་ཞིང་བསྐུར་བར་མི་
བྱའོ། །དེ་གཉིས་སྡོམ་བསྡུས་ནི་མིན་ནོ། །བཞི་པ་ནི། གྲོང་འབའ་ཞིག་ཏུ་མ་ཟད་
ཐམས་ཅད་དུ་ལེགས་པར་ཟས་བླང་བར་བྱའོ། །དེ་ཉིད་བསྟན་པ་ནི། ཟས་ལྷུང་
བཟེད་སོགས་སྣོད་ཀྱི་ཁའི་མུ་དང་། ཁ་ཐ་ཆད་མིན་པར་ཅུང་ཟད་མི་གང་བ་དེ་ཙམ་
དུ་བྱས་ཏེ་བླང་བར་བྱ། ཟས་ཚོད་མ་དང་མཉམ་པ་མིན་པར་བླང་བར་བྱ། སྟན་
ལ་ཇི་ལྟར་འདུག་པའི་གྲལ་རིམ་བཞིན་མཐར་ཆགས་སུ་ཟས་བླང་བར་བྱ། ཡིད་
ཀྱིས་ལྷུང་བཟེད་ལ་བལྟ་ཞིང་ཟན་བླང་བར་བྱའོ། །བཅའ་བ་དང་བཟའ་བ་མངོན་
སུམ་དུ་མ་འོངས་པར་ལྷུང་བཟེད་མི་བཟེད་པར་བསླབ་པར་བྱའོ། །ཡང་ཐོབ་པར་
འདོད་པའི་ཕྱིར་འབྲས་ཆན་གྱིས་ཚོད་མ་མི་དགབ། ཚོད་མས་འབྲས་ཆན་མི་དགབ་

པར་བསླབ་པར་བྱའོ། །བཟའ་བ་དང་བཅའ་བའི་སྟེང་དུ་ལྷུང་བཟེད་གཟུང་བར་མི་བྱའོ།།
ལྔ་པ་ནི། ལེགས་པར་ཟས་བཟའ་བར་བྱའོ། །དེ་ཉིད་བསྟན་པ་ནི། ཁམ་
ཧ་ཅང་ཆུང་བ་མིན་པར་ཟས་བཟའ་བར་བྱའོ། །ཁམ་ཧ་ཅང་ཆེན་པོ་མིན་པར་རོ།།
རང་དང་འཇིག་རྟེན་དང་མཐུན་པའི་ཁམ་རན་པར་བཟའོ། །ཁའི་སྒོར་ཁམ་མ་གཟས་
པར་ཁ་མི་གདང་ངོ་། །ཁའི་ནང་ཁམ་གྱིས་བཀང་སྟེ་མི་སྨྲ་བར་རོ། །ཟས་ཟ་བའི་
ཚེ་ཙུག་ཙུག་མི་བྱའོ། །ལྕག་ལྕག་མི་བྱའོ། །ཧུ་ཧུ་མི་བྱའོ། །ཕུ་ཕུ་མི་བྱའོ། །ཟས་
བཟའ་བའི་ཚེ་ལྕེ་ཕྱིར་ཕྱུང་སྟེ་ཟས་མི་བཟའོ། །འབྲས་ཆན་གྱི་འབྲུ་རེ་རེ་ནས་ཐ་
དད་དུ་བྱས་ཤིང་བཟའ་བར་མི་བྱའོ། །སྦྱིན་བདག་གི་ཟས་ལ་འཕྱས་མི་གདགས་
སོ༑ ༑མཁུར་བ་གཉིས་ཟས་ཀྱིས་བཀང་ནས་ཕན་ཚུན་མི་སྤྲོའོ། །ལྕེས་རྐན་མི་
གཏོག་གོ །སོས་ཁམ་གྱི་འཕྲོར་མི་བཅད་དོ། །ཟས་ལག་པ་ལ་གོས་པ་ལྕེས་མི་ལྡག་
གོ ༑ལྷུང་བཟེད་མཛུབ་མོས་མི་འཇོག་གོ །ལག་པ་ལ་ཟས་ཆགས་པ་ལྕེའི་སྟེང་
ངམ་གཞན་དུ་མི་སྤྲུག་གོ །ལྷུང་བཟེད་ཀྱི་ནང་དུ་ཟས་བླུག་སྟེ་མི་སྐྱོམ་མོ། །ཟས་
མཆོད་རྟེན་གྱི་དབྱིབས་དང་འདྲ་བར་བྱས་ནས་མི་གཞོམ་མོ། །དྲུང་ན་འདུག་པའི་
དགེ་སློང་གི་ལྷུང་བཟེད་ལ་འཕྱས་གདགས་བའི་ཕྱིར་མི་བལྟའོ། །ལག་པ་ཟས་དང་
འབགས་པས་བྱ་མ་བུམ་ལ་སོགས་པའི་ཆུ་སྣོད་ལ་མི་བཟུང་ངོ་། །དྲུང་ན་འདུག་
པའི་དགེ་སློང་ལ་ཟས་དང་འབགས་པའི་ཆུས་མི་གཏོར་རོ། །དྲུང་ན་དང་ཟས་གཉིས་
ཀ་མཚོན་པའོ། །ཁྱིམ་པ་འདུག་པ་ལ་མ་དྲིས་པར་ཟས་དང་འབགས་པའི་ཆུ་དེ་ཁྱིམ་
དུ་མི་དབོའོ། །དྲུག་པ་ནི། ལྷུང་བཟེད་ཀྱི་ནང་དུ་ཟས་ཀྱི་ལྷག་མ་བླུག་སྟེ་མི་དོར་
བར་བྱའོ། །བྲམ་ཟེ་ལ་སོགས་པ་དགེ་སློང་ལ་ལྷུང་བཟེད་ཀྱི་ཆུ་སློང་ན་ལྷུང་བཟེད་
ལན་གསུམ་བཀྲུས་ཏེ་གཙུག་ལག་གི་ཚིགས་སུ་བཅད་པ་དག་གི་བཟླས་བརྗོད་བྱས་

པའི་ལྷུང་བཟེད་ཀྱི་ཆུ་སྦྱིན་པར་བྱའོ། །འདི་སྡོམ་བསྡུས་མིན་ནོ། །ལོ་མས་གཡོགས་
པ་སོགས་འོག་གཞི་མེད་པའི་སར་ལྷུང་བཟེད་མི་གཞག་གོ །ལྷུང་བཟེད་གད་ཁ་མིན་
པར་རོ། །གཡང་ས་མིན་པར་རོ། །དཀན་གཟར་པོ་མིན་པར་བཞག་གོ །དགེ་
སློང་གི་འགྲེང་སྟེ་ལྷུང་བཟེད་མི་བཀྲུ་བར་བྱའོ། །ལྷུང་བཟེད་བཀྲུ་བ་དེ་གད་ཁ་ལ་
སོགས་པ་དེ་གསུམ་དུ་མི་བྱ་བར་བསླབ་བོ། །ལྷུང་བཟེད་དེས་འབབ་ཆུ་དྲག་པོའི་
རྒྱུན་ལས་བཟློག་ཏེ་ཆུ་མི་བཅུ་བར་བསླབ་བོ། །ལམ་གྱི་བཞི་མདོར་ལྷུང་བཟེད་བཞག་
པའམ་བཀྲུ་བར་མི་བྱའོ། །འདི་མ་རྣམ་དུ་འབྱུང་ལ་སྡོམ་བསྡུས་མིན་ནོ། །བདུན་
པ་ནི། འོག་ནས་འགྲེང་སྟེ་བཤང་གཅི་ཞེས་པ་ཡན་ཆད་མིན་པའི་དབང་དུ་བྱའོ།།
དེས་ན་འོག་ནས་འབྱུང་བའི་མདོ་དེ་དག་ལ་མིན་པ་ཞེས་སྦྱར་རོ། །ཉན་པ་པོ་མིན་
པར་འདུག་པ་ལ་དགེ་སློང་གིས་འགྲེང་སྟེ་ཆོས་མི་བཤད་པར་བསླབ་བོ། །ཉལ་བ་
ལ་འདུག་སྟེ་མི་བཤད་པར་རོ།།སྟན་མཐོན་པོ་ལ་འདུག་པ་ལ་སྟོན་དམའ་བ་ལ་
འདུག་སྟེ་མི་བཤད་པར་རོ། །སྟན་ངན་པ་དམའ་བ་དང་། བཟང་པོ་མཐོ་བ་དེ་
ཡིན་ནོ། །མདུན་དུ་འགྲོ་བ་ལ་ཕྱི་ནས་འགྲོ་ཞིང་མི་བཤད་པར་རོ། །ལམ་ནས་འགྲོ་
བ་ལ་ལམ་གྱི་འགྲམ་ནས་འགྲོ་ཞིང་མི་བཤད་པར་རོ། །མགོ་གཡོགས་པ་དང་བརྗེས་
པ་དང་གཟར་བ་དང་གཉའ་གོང་དུ་བསྣོལ་བ་དང་ལྟག་པར་བསྣོལ་བ་ལ་མི་བཤད་
པར་རོ། །སྐྲ་གྱེན་དུ་གཙུག་ཏོར་ལྟར་བཅིངས་པའི་མགོ་བོ་དོ་ཀེར་ཅན་དང་། ཞྭ་
གྱོན་ཅན་དང་། ཅོད་པན་ཅན་དང་ཕྲེང་བ་ཅན་དང་། དཀྲིས་པ་ཐོད་པ་བཅིངས་
པ་ལ་མི་བཤད་པར་རོ། །གླང་པོ་ཆེ་དང་རྟ་ཞོན་པ་དང་ཁྱོགས་དང་ཤིང་རྟ་ལ་སོགས་
པ་མིས་བཏེག་པ་མིན་པའི་བཞོན་པའི་སྟེང་ན་འདུག་པ་དང་། མཆིལ་ལྷམ་གྱོན་པ་
ལ་མི་བཤད་པར་རོ། །ལག་ན་འཁར་བ་དང་། གདུགས་དང་མཚོན་ཆ་དང་རལ་

གྲི་དང་དགྲ་ཆ་མདའ་གཞུ་ཐོགས་པ་དང་། གོ་ཆ་གྱོན་པ་ལ་མི་བཤད་པར་རོ། །བརྒྱད་
པ་ནི། དགེ་སློང་གིས་མི་ན་བར་འགྲེང་སྟེ་བཤང་གཅི་མི་བྱ་བར་བསླབ་བོ། །མི་
ན་བར་ཆུའི་ནང་དུ་བཤང་གཅི་མི་བྱ་བར་རོ། །བྱས་ཟིན་པ་ཆུའི་ནང་དུ་མི་དོར་
བར་བསླབ་པར་བྱའོ། །མཆིལ་མ་དང་སྣབས་དང་སྐྱུགས་པ་དང་རླུགས་པ་ཡང་
ཆུའི་ནང་དུ་མི་དོར་བར་རོ། །རྩྭ་སྔོན་པོ་ཡོད་པའི་ས་ཕྱོགས་སུ་ཡང་མི་བྱ་མི་དོར་
བར་རོ། །ཆུ་དང་རྩྭས་ཐམས་ཅད་ཁྱབ་ན་ཉེས་པ་མེད་དོ། །དགུ་པ་རྒྱུ་བ་དགག་
པའི་སྡེ་ནི། སྟག་ལ་སོགས་པའི་གནོད་པ་བྱུང་བ་མ་གཏོགས་པར་ཤིང་ལ་མི་གང་
ཙམ་ལས་མཐོར་མི་འཛེག་པར་བསླབ་པར་བྱའོ། །བསླབ་པའི་ཆོས་མང་པོ་རྣམས་
སོ༑ ༑དགེ་སློང་གི་རྣམ་པར་འབྱེད་པ་རྫོགས་སོ།། །།
༈ རྣམ་གྲོལ་ཞི་བའི་རྒྱ་མཚོར་རོ་གཅིག་ཏུ། །
གཞོལ་བའི་མཐའ་ཡས་ཆོས་ཚུལ་དལ་འབབ་ཀླུང་། །
ཚིག་གི་གཟེགས་མ་རེས་ཀྱང་དུག་གསུམ་གྱི། །
དྲི་མ་ཡོངས་འཁྱུད་ལེགས་བཤད་བདུད་རྩི་འདི། །
དཔར་དུ་བསྐྲུན་པའི་རྣམ་དཀར་ཕུང་པོའི་མཐུས། །
ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ། །
གདངས་ཏེ་རྒྱུད་ལྔའི་འགྲོ་བ་མ་ལུས་པ། །
ངེས་ལེགས་ནོར་བུའི་མཛོད་ལ་དབང་འབྱོར་ཤོག།
ཅེས་པ་འདི་ཡང་དེང་དུས་ཡིད་སྲུབ་ཀྱིས་རྒྱུད་བརླམས་པའི་ཀླ་ཀློའི་སྡིག་སྤྱོད་མི་བཟད་
པས་གངས་ལྗོངས་ཆོས་ལྡན་གྱི་ཞིང་དུ་ཐུབ་པའི་བསྟན་པ་རིན་པོ་ཆེ་ཉིན་མོའི་སྣང་བ་ལྟར་འབར་
བ་དེ་ནི་མིང་གི་ལྷག་མ་ཙམ་དུ་ཉམ་ཉེས་པར་བྱས། ཕྱོགས་དང་ཕྱོགས་ན་རྡུལ་ཕྲན་གྱི་མཚོན་

པར་བྱང་སྨོན་ཚིག།
ཆ་སོགས་གདུག་པའི་གནོད་ཚེ་གྱ་གྱུའི་སྦྱོར་བ་ནི་ཉིན་རེ་བཞིན་དུ་དར་བ་སོགས་སྒོ་ཀུན་ནས་ལྔ་
བདོའི་རྒུད་ཚོགས་མཚོ་ལྟར་བརྡོལ་བ་འདི་དག་ལྷག་མེད་དུ་ཞི་ཞིང་། བྱང་ཕྱོགས་བོད་ཁ་བ་ཅན་
དུ་བསྟན་པའི་མེ་རོ་སླར་ཡང་སྔར་བཞིན་གསོས་ཏེ་རྒྱ་གར་འཕགས་པའི་ལྗོངས་འདིར་ཡང་ཐུབ་
པའི་བཞེད་དགོངས་དྲི་མ་མེད་པ་དར་རྒྱས་སུ་འཕེལ་སླད་དང༌། འཛམ་གླིང་ཡངས་པའི་ཁྱོན་
ལ་འཚེ་མེད་ཞི་བའི་ལམ་སྟོན་རྣམ་འདྲེན་ཤཱཀྱ་སེངྒེའི་རིང་ལུགས་སྒོ་ཀུན་ནས་རྒྱས་པ་སོགས་འཕྲལ་
ཡུན་ལེགས་ཚོགས་དུ་མའི་ཆེད་དུ་དམིགས། ནང་བསྟན་གྲུབ་མཐའ་རིས་མེད་ཀྱི་གསུང་རབ་
དཔར་དུ་བསྐྲུན་དང་བསྐྲུན་འགྱུར་གང་ལའང་སྦྱར་ཆོག་པའི་དགེ་བསྔོའི་སྨོན་ཚིག་ཏུ་ཤཱཀྱའི་དགེ་
སྦྱོང་ཆོས་སྨྲ་བ་ངག་དབང་བློ་བཟང་བསྟན་འཛིན་རྒྱ་མཚོས་སྦྱར་བའོ།། །།
